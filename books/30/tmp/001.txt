欽定四庫全書
@戰國䇿校注卷首@@@@宋@鮑彪@原注
@@@@@@@@@@@@元@吳師道補正
@卷一
S2西周【漢志河南洛陽穀城平隂偃師鞏緱氏皆周地也正曰按大事記周貞定王二十八年考王初立封其弟掲於河南是為河南桓公河南即郟鄏武王遷九鼎周公營以為都是為王城洛陽周公所營下都以遷頑民是為成周平王東遷定都王城王子朝之亂敬王徙都成周至是考王以王城故地封桓公焉平王東遷之後所謂西周者河豐鎬也東周者東都也威烈王以後所謂西周者南也東周者洛陽也何以稱河南為西周自洛陽下都視王城則在西也何以稱洛陽為東周自河南王城視下都則在東也河南桓公卒子威公立威公卒子惠公立考王十五年河南惠公復自封其少子班於鞏以奉王號東周沒亦諡惠是時東西周雖未分治河南惠公既號奉王者為東周亦必自號西周矣顯王二年趙與韓分周為二於是東西各為列國顯王雖在東周特建空名是後史𫝊所載致伯賜胙之𩔖周王也征伐謀䇿稱東西周君者皆謂二周也周本紀云赧王時東西周分治非也赧王特徙都西周耳當以趙世家為正按髙誘注西周王城今河南東周成周今洛陽世本云西周桓公名掲居河南東周惠公名班居洛陽及索隐正義所載甚詳獨邵子經世書紀赧王為西周君與東周惠公並而不紀西周公仍舊誤也鮑考之不精即以西周為王謂之正統謂東不得先於西亂易舊次此開卷第一繆近時陳振孫書錄特舉其首西周為美亦失考所當改正從舊又考春秋書王城成周公羊傳曰王城者何西周也成周者何東周也說亦甚明昭二十六年天王入于成周左傳以十二月入王城三十二年城成周葢敬王定遷在既城之後而孫莘老胡康侯皆以成周即京師亦未考王城成周之實而誤合為一也要之此文古今說者多以迷瞀致誤故大事記辨之甚詳且實因鮑氏而發近有著東西周辨者其說亦然而不引呂子豈未之見耶西徐廣云周比亡凡七縣河南止緱氏此是合東周地言之今總注葢因正統之說而誤者】

S3安王【威烈王子此𩔖並以事見紀表世家新出正曰東西周雖分王實在上策以東西周稱決不當係之王鮑以西周即王故此係以安王赧王而東周係以惠公彼西周桓威惠武等公著在史冊獨不見乎安王烈王實都東周而可係之西周乎按策中周君皆指東西二君故多稱主君其稱王者則附以見章鮑止以嚴氏為賊一條遂出王時事又誤也鮑用意雖勤傅㑹舛謬者多並見各章】

嚴氏為賊【嚴仲殺韓相傀列侯三年書殺俠累是也殺人不以道曰賊於此為五年正曰韓策陽堅此作豎字有訛索隐曰紀年韓山堅賊其君哀侯韓山堅即韓嚴非嚴遂使聶政殺俠累事也說見上及韓策】而陽豎與焉【鴻烈人間訓注豎小使也韓策名堅】道周【出亡過周】周君留之十四日載以乗車駟馬而遣之【乘四馬也一車駕四馬所謂駟馬車】韓使人譲周【譲譙責也然則此時周之令已不行於諸侯矣正曰此東周君也策文明曰小國】周君患之客謂周君正語之曰【使以留之之情告之補曰一本客謂周君曰正語之正猶直也】寡人【孤寡不穀王侯之稱】知嚴氏之為賊而陽豎與之故留之十四日以待命也【待韓之命】小國不足【衍亦字】亦【補曰疑在不字上一本無】以容賊君之使又不至是以遣之也【元在東周策時周未分也彪謂客之辯雖足以文周而周君實為天下逋逃主所謂欲葢而彰者何以示天下乎正曰考其時則烈王五年王都東周若以王都為尊則舊卷首東周是矣】

S3赧王【周紀愼靚王子歳丁未立徙都西周西京鎬京也宋忠曰卒諡西周武公正曰西周不當係之王前已論之西周桓威惠武等公東周惠公昭文君雖見史𫝊然年世不明事實難附鮑所附赧王諸章據史亦有可考者然無考者悉強附焉係王既非不復深論鎬京大謬云按周紀西周君犇秦周君王赧卒宋忠曰云正義曰非也西周公即西周武公王赧即周王也周君與王赧此年俱卒通鑑書赧王入秦大事記謂當從之史衍周君二字又楚世家楚欲圖周周王赧使武公則武公為臣明矣豈可合為一人乎】

周共太子死【周紹云西周武公之共太子死正曰策元在東周鮑據周紀改此恐有誤而下注周紀之文以存疑】有五庻子皆愛之而無適立也【適猶定也故與莫反正曰適專主也】司馬翦【司馬楚卿疑即昭翦】謂楚王【懐】曰何不封公子咎【周君別子】而為之請太子【請於周使立為太子】左成【楚人正曰此𩔖當因舊注凡有明徴者可定其生地不可考而仕國可見者則當曰某國臣正義注此正作楚臣髙注亦多作臣後放此】謂司馬翦曰周君不聽是公之智困【困不通也】而交絶於周也不如謂周君曰孰欲立也㣲告翦翦令楚王資之以地【封地以為之資】公若欲為太子【此左成告翦之辭為皆去音猶助也】因令人謂相國御展子【楚相之御姓展】廧夫空【廧嗇字同小臣也空其名】曰王𩔖欲令若為之【王楚王𩔖猶似若汝也言楚王之意告】此健士也【此亦左成喻翦之言健猶悍也正曰此亦成作翦語語長子者】居中【國中】不便於相國【二士居中與國事以其悍故相國不之便若出而使周則不居中用事相國之所欲也故以此說之相國必從】相國令之為太子【此策周紀有元在東周正曰見上補曰共恭同適丁歴反咎音臯】

謂齊王【凡言謂言為而不人失之也猶言或為或謂王閔王正曰周最屢見東西周䇿謂周最曰仇赫之相宋云云事在赧王十七年周最於齊王厚也而逐之聽祝弗相呂禮云云禮之相在赧王二十九年此則王當齊閔之世周紀赧王四十五年周君之秦客謂周最以應為太后飬地五十八年有周聚以収齊則正當頃㐮王之世相距凡四十年不可定為閔王時也按策西周兩章皆云最為太子而東周又出最名無曰太子云者疑或自是二人然無所考】曰王何不以地齎周最【齎持遺也最周之庻子凡周皆周之族正曰鮑意此即上章事而上有五庻子之文爾無明㨿】以為太子也齊王令司馬悍【齊人】以賂進周最於周【進猶薦】左尚【齊人】謂司馬悍曰周不聽是公之智困而交絶於周也公不如謂周君曰何欲置【置猶立】令人㣲告悍悍【補曰一本悍請令】令王進之以地左尚以此得亊【以教悍得齊王意故委任之疑此即上章楚王楚人補曰最史作聚索隐云最古聚字說文同趙䇿顔最史亦作顔聚】

司冦布【司冦周官布其名】為周最謂周君曰君使人告齊王以周最不肯為太子也【閔王善最欲其為太子以賂進之最時譲立周以最不肯立告齊正曰閔王說見前章此並無據】臣為君不取也函冶氏【冶銷鐵也函葢其姓補曰剡川姚氏云函姓冶官名因以為號】為齊太公【田和也始代呂氏為齊侯】買良劔公不知善歸其劔而責之金【歸還之也責取也金買劒之金】越人請買之千金折而不賣【折折劒正曰髙注云雖千金猶未盡其本價則故折其錢而不賣則折作折闕義若作斷折於下文不通】將死【函冶氏將死】而屬其子【屬囑同集韵託辭】曰必無【無以告人】獨知【自知其良正曰二語因髙注愚意必無獨知當作一句言凡有售必使衆知其良不可獨知也】今君之使最為太子【周雖以最不肯立告齊猶欲立之特未定耳】獨知之契也【契約也當兩知之今則獨補曰禮記右契注一書兩札同而別之】天下未有信之者也臣恐齊王之謂【元作為】為【補曰策為謂通借此當作謂】君實立果【亦周子】而譲之於最【譲飾說也】以嫁之於齊【嫁猶賣也言欺齊】君為多巧【巧猶詐】最為多詐【心欲之而言不肯】君何不買信貨哉【可信之貨非獨知也】奉飬無有愛於最也【愛猶吝】使天下見之【然則立最信矣從周紀皆當為楚王正曰使衆見之而信最之當立從周紀改楚非補曰為周為君為齊之為去聲】

秦令樗里疾【秦恵王弟其居在渭南隂鄉樗里故號樗里子後相武王】以車百乗入周周君迎之以卒【百人為卒】甚敬楚王怒【懐王】譲周以其重秦客【謂疾】游騰【周人正曰髙注作臣】謂楚王曰昔智伯【晋卿智㐮子之孫瑤】欲伐厹由【夷國屬臨淮漢志由作猶又九域圖并州有仇猶城引此正曰髙注狄國括地志云并州盂縣外城俗名原仇山史樗里傳作仇猶韓子仇繇呂氏春秋劉外紀夙繇髙注或作仇首漢志臨淮乃泗之漣水羅氏路史謂非智伯所伐者厹音求字又作叴㕤】遺之大鐘載以廣車【欲開道也】因隨入以兵厹由卒亡無備故也【受其鐘不防以兵】桓公伐蔡也【僖二年蔡姬沉舟盪公公怒歸之未絶也蔡嫁之故伐之蔡蔡叔度所封屬汝南後徙沛下蔡】號言伐楚【號聲言也以伐楚號衆】其實襲蔡【無鐘鼓曰襲正曰此據左氏說陸氏纂例掩其不備曰襲】今秦虎狼之國也【喻其貪殘】兼有吞周之意使樗里疾以車百乘入周周君懼焉以蔡厹由惑之【以二國為惑補曰一本戒之注以二國為戒也】故使長兵在前【戈矛之屬】強弩在後名曰衞疾【衞行列為護也】而實囚之【補曰一本下有也字】周君豈能無愛國哉恐一日之亡國【恐秦亡之】而憂大王【為楚王憂】楚王乃悅【樗里𫝊有】

雍氏之役【周紀注陽翟有雍氏城韓記注赧王三年十五年楚再圍雍氏此十五年也】韓徴甲與粟於周【徴猶索】周君患之告蘇代【秦之弟洛陽人】蘇代曰何患焉代能為君令韓不徴甲與粟於周又能為君得髙都【屬上黨正曰水經云伊水逕邥郵亭又北逕髙都杜預云河南新城有邥郵亭括地志云髙都舊城在洛州伊闕縣北京相璠云非在上黨者】周君大悅曰子茍能寡人請以國聽【以國事從之】蘇代遂徃見韓相國公仲【元作中下同韓公族】中【正曰古仲字省補曰索隱云公仲侈裴駰云相國秦官韓亦有諸國倣秦也】曰公不聞楚計乎昭應【楚將也昭屈景皆楚之族姓後有不重注】謂楚王【懐王】曰韓氏罷於兵【罷疲同勞也】倉廪空【並榖所入】無以守城吾攻之以飢【因其飢攻之補曰一本収之】不過一月必㧞之【得城曰㧞如㧞物然】今圍雍氏五月不能㧞是楚病也【病猶困】楚王始不信昭應之計矣今公乃徴甲與【元作及】及【正曰史作與及義自通毋煩改字】粟於周此告楚病也【猶以飢疲告之】昭應聞此必勸楚王益兵守雍氏雍氏必㧞公仲中曰善然吾使者已行矣代曰公何不以髙都與周公仲中怒曰吾無徴甲與粟於周亦已多矣何為與髙都代曰與之髙都則周必折而入於韓【折猶屈入猶歸】秦聞之必大怒而焚周之節【節符信也行者所執焚之者不通周也周官通逹於天下必有節無節則不逹】不通其使是公以敝髙都得完周也何不與也公仲中曰善不徴甲與粟於周而與髙都楚卒不㧞雍氏而去【紀有而略周君為東周補曰正義雍於恭反】

薛公【靖郭君田嬰之子孟嘗君田文也襲其父封薛薛屬魯國】以齊為韓魏攻楚【楚懐二十六年齊韓魏攻楚此十二年也】又與韓魏攻秦【齊閔二十六年為韓魏攻秦此十七年也正曰此據史按通鑑大事記赧王二年當閔王元年此當作十六年】而藉兵乞食於西周【藉猶借】韓慶【凡韓皆韓人其在周去韓仕周也凡非本國人皆自其國來仕者也】為西周謂薛公曰君以齊為韓魏攻楚九年取宛葉以北【二縣屬南陽九字誤當云六或五補曰宛於袁反鄧州縣葉舒涉反汝州縣】為強韓魏【為猶代補曰一本而取宛葉以北以強韓魏】今又攻秦以益之【益其強】韓魏南無楚憂西無秦患則地廣而益重齊必輕矣夫本末更盛【更猶迭】虛實有時【言不可常】竊為君危之【並言齊薛今雖善韓魏後或為患】君不如令敝邑【周也】隂合為秦【隂猶私】而君無攻【但出兵臨秦不用攻也】又無藉兵乞食【勿示秦以弱】君臨函谷【臨言以兵至其地函谷關名在𢎞農補曰正義云陜州桃林縣西南有洪溜澗古函谷也今屬靈寳縣】而無攻令敝邑以君之情【心所欲也】謂秦王【昭㐮】曰薛公必不【補不字補曰史此下有不字是】破秦以張韓魏【張去音大之也】所以進兵者欲王令楚割東國以與齊【楚之東地即楚策下東國云】而【元作也】也【補曰史作而】秦王出楚王【懐】以為和【楚懐王十年張儀誘楚王會秦秦留之此十六年也】君令敝邑以此惠秦【秦得無攻周之力也】秦得無攻【元作破】破而以楚之東國自免也必欲之楚王出必徳齊【齊出之齊之恩也】齊得東國而益強而薛世世無患秦不大弱【無三國之兵故】而處之三晉之西【趙魏韓本晉三卿分晉而君之故曰三晉】三晉必重齊【秦居晉西不弱而善齊三晉畏秦故齊重】薛公曰善因令韓慶入秦而使三國無攻秦而使不藉兵乞食於周【孟嘗傳有今按楚記三國攻楚秦救之引去與此言取宛葉小駮補曰大亊記潁濵蘇氏云秦昭王欺楚懐王要之割地諸侯熟視無敢一言問秦者惟田文怨秦借楚為名與韓魏伐秦自山東難秦未有若此其壯者也惜其聽韓慶之計臨函谷而無攻以求楚東國而名義索然以盡由此觀之秦惟不遇桓文之君故橫行而莫之制世豈有以大義而屈於不義者哉去為強為和之為如字餘聲】

三國攻秦反【反猶還】西周恐魏之藉道也【藉亦借】為西周謂魏王【哀正曰此據史按通鑑大事記顯王三十五年乃魏惠王後元年慎靚王三年當魏㐮元年說見魏䇿此當作㐮事在二十一年】曰楚宋不利秦之聽【元作徳】徳三國也【聽猶順從三國近楚宋秦聽之則強而害楚宋故不利也正曰三國不攻秦而觧故秦徳之秦徳之則和而不利於楚宋】彼且攻王之聚【楚宋攻魏之廩庫正曰邑落曰聚如𢠸狐聚陽人聚之𩔖】以利【元作到補曰一本作利】秦【若為秦報魏王】魏王懼令軍設舍速東【舍軍次也魏東還必道周周必賔之故恐今速東則無賔之之費矣】

韓魏易地【韓策書此在楚圍雍氏後】西周弗利樊餘【周人正曰髙注作臣補曰姚云餘下曽有為周字】謂楚王【懐】曰周必亡矣韓魏之易地韓得二縣魏亡二縣【易地則魏亦有得而獨言亡者亡多於得也】所以為之者【魏雖多亡然且為之】盡包二周【東西】多於二縣九鼎存焉【漢志武王遷九鼎于郟鄏郟鄏屬河南為東周正曰說見前】且魏有南陽鄭地三川【河內修武注晉始啟南陽是也京兆山陽皆有鄭河南有新鄭此在楚魏之間新鄭也河南郡注秦三川郡也周紀三川震注涇渭洛補曰杜注在晉山南河北故曰南陽鄭本在西都畿內咸林武公得虢檜之地乃徙其封是為新鄭咸林今華州鄭縣新鄭今鄭州正曰三川河洛伊張儀所謂天下朝市秦武王所謂車通以闚周室者也秦抜成臯滎陽初置三川郡】而包二周則楚方城之外危【南陽郡注葉公邑號方城補曰正義云方城山在葉縣西】韓兼兩上黨【漢并州郡甘茂傳注逺韓近趙故言兩此韓所得也今按東策周最再說金投秦策藍田徑山三章所言則上黨亦屬魏】以臨趙即趙羊腸以上危【上黨壺関有羊腸坂髙注趙險塞山形屈折如羊腸此皆以所近之國強故危】故易成之日楚趙皆輕楚王恐因趙兵以止易【補曰一本因趙以止易也】

秦攻魏將犀武軍於伊闕【唐志為縣屬河南注北有伊闕故闕此役秦昭十四年此二十二年補曰正義云水經注禹疏龍門以通水兩山相對若闕故謂之伊闕今洛南猶謂之龍門也諸本犀作𡱝當正】進兵而攻周為周最謂李兊【趙司冦】曰君不如禁秦之攻周【禁猶止】趙之上計莫如令秦魏復戰【趙魏隣也魏有秦兵則趙無事】今秦攻周而得之【得猶勝正曰得其土地人民也】則衆必多傷矣秦欲持【元作待】待【補曰字有訛】周之得【得猶保】必不攻魏【恐重傷】秦若攻周而不得前有勝魏之勞後有攻周之敗又必不攻魏今君禁之而秦未與魏講也【講和觧也補曰史甘茂傳索隱云鄒氏講讀曰媾又曰漢史媾講兩字常雜愚按構構購者字亦然今凡為和觧之義者定讀從媾為交結之義當從才後放此】而全趙令其止必不敢不聽是君卻秦而定周也【卻猶退】秦去周必復攻魏魏不能支【支猶拒】必因君而講【與秦和也】則君重矣【凡言重皆制人而不制於人者也】若魏不講而疾支之是君存周而戰秦魏也重亦盡在趙

犀武敗於伊闕周君之魏求救【白起既敗魏遂進攻周周以魏怨之故徃求救補曰大事記秦怒東周助韓魏故攻之按策文當作西周】魏王【昭】以上黨之急辭之【意者有趙或韓兵也正曰趙兵無考周韓魏共伐秦此時韓魏必和】周君反見梁囿【陳留浚儀注魏惠王自安邑徙大梁有林池曰囿正曰囿者蕃育鳥獸之所】而樂之也綦母恢【周人正曰髙注作臣】謂周君曰溫囿不下此【溫屬河內言其樂不在梁下】而又近【近周】臣能為君取之反見魏王王曰周君怨寡人乎對曰不怨且誰怨乎臣為王有患焉周君謀主也【猶為天子故正曰韓世家使公孫喜率周魏伐秦敗伊闕縁是故稱謀主此周君也】而設以國為王扞秦【設施陳扞衞也】而王無之扞也【無為周扞者】臣見其必以國事秦也秦悉塞外之兵與周之衆以攻南陽而兩上黨絶矣【言趙韓援魏之路絶正曰是時魏上黨被兵若周秦攻南陽則魏又當禦其攻而上黨必絶後云上黨無患言得併力於此也】魏王曰然則奈何綦母恢曰周君形不好小利【形猶勢也小利謂溫囿國小多憂其勢宜不得游觀】事秦而好小利【有秦助則無國患乃得游觀】今王許戍三萬人【戍守邊也許為周扞秦】與溫囿周君得以為辭於父兄百姓【云得戍卒之援】而私【元作利】利【補曰姚云錢本作私按作利字則與上恊】溫囿以為樂【得戍公也得囿私也】必不合於秦臣嘗聞溫囿之利計歳八十金【魏人貢其上之數】周君得溫囿其以事王者歳百二十金【周許魏之數】是上黨無患【周善事魏則趙韓必不加兵】而贏四十金【贏有餘賈利也】魏王因使孟卯【鴻烈汎論注齊人即芒卯】致溫囿於周君【致送也】而許之戍【彪謂周君非賢君也秦兵在境而樂於囿其志荒矣恢雖能得囿非君子所以事其君者也補曰為辭為樂之為如字餘去聲】

犀武敗周使周足【周相】之秦或謂周足曰何不謂周君曰臣之秦秦周之交必惡【皆美惡之惡正曰左傳周鄭交惡杜注兩相疾惡據此則皆當烏故反】主君之臣【主君稱周君】又秦重【秦之所重】而欲相者【欲得相周】且惡臣於秦【此人欲代足相周故敗其使事此二國所以必惡】而臣不能為使矣臣願免而行【免已之相以順欲者】君因相之彼得相不惡周於秦矣君重秦【此下或人復說足也】故使相徃行而免是【元作且】且輕秦也公必不免【雖以免自請勢不可免也】公言是而行交善於秦是公之事成【元作成事】成事【補曰恐當作事成】也交惡於秦不善於公者【補者字】且誅矣【意其惡足於秦也】

蘇厲【亦秦之弟】謂周君曰敗韓魏殺犀武攻趙取藺離石祁者【藺及離石屬西河祁屬太原補曰此注大亊記取】皆白起【秦將武安君】是攻用兵【攻功字言善巧也正曰攻工字通借】又有天命也【得天之助】今攻梁【魏都】梁必破破則周危君不若止之謂白起曰楚有飬由基者【楚共王将】善射去桞葉者百步而射之百發百中【發發矢】左右皆曰善有一人過曰善射可教射也矣【意欲其息】飬由基曰人皆善【善善我】子乃曰可教射子何不代我射之也客曰我不能教子支左屈右【支如竹之支也葢取其直左右臂正曰列女傳云左手如拒右手如附枝右手發之左手不知此射之道也】夫射栁葉者百發百中而不以善息【百中善也此時宜息】少焉氣力倦弓撥矢鉤【元作拘今從史撥弓反也鉤矢鋒屈也補曰姚本作鉤拘有鉤音古或通】一發不中前功盡矣【盡猶㓕】今公破韓魏殺犀武而北攻趙取藺離石祁者公也公之功甚多今公又以秦兵出塞過兩周踐韓而以攻梁【踐履也猶過】一攻而不得前功盡㓕公不若稱病不出也【周紀三十四年有補曰射之射桞之射食亦反】

楚兵在山南【山吳岳屬扶風禮所謂岳山也正曰岳山秦地非此所指髙注在周之山南】伍【元作吾下同】吾【補曰吾字訛當作伍】得【楚將也髙注吾作五】將為楚王【頃㐮】屬怨於周【屬連也猶結】或謂周君曰不如令太子將軍正【周太子也將去音軍正猶卒正軍之率也正曰此謂將軍而正迎也史穰苴傳軍正無注】迎伍吾得於境而君自郊迎令天下皆知君之重伍吾得也因泄之楚曰【㣲漏其言使楚知之】周君所以事伍吾得者器必多且歸楚【此以間得於楚言與得之器其必載以歸】王必求之【楚王】而伍吾得無効也【効猶致也得實未嘗得器故無以効】王必罪之【以其欺也彪謂此謀雖不出於正而免國於難可也正曰鮑以此為尊周繆矣】

楚請道於兩周之間【以假道請】以臨韓魏周君患之蘇子【元作秦秦字季子洛陽人其死時東西周未分此當為代若秦諸如七處不一正曰東西周說見前史不曰蘇秦東周洛陽人乎】謂周君曰除道屬之於河【除去穢也夏紀注河出金城積石葢道行兩周之間使楚所假連及之正曰河東過洛汭在鞏縣東洛邑北望有河】韓魏必惡之【惡楚】齊秦恐楚之取九鼎也【道廣可以出鼎】必救韓魏而攻楚楚不能守方城之外安能道二周之間若四國弗惡【齊秦韓魏】君雖不欲與也【與之道正曰謂鼎也】楚必將自取之矣

秦召周君周君難徃【意不欲徃】或為周君謂魏王【安釐正曰無考周紀作韓王】曰秦召周君將以使攻魏之南陽王何不出兵於河南【河南洛陽也時未為郡言河之南耳正曰河南即西周郟鄏考王封弟河南其名久矣】周君聞之將以為辭於秦而不徃【以魏兵在境為言】周君不入秦秦必不敢越河【越度也】而攻南陽

周君之秦謂周最曰【最時從王】不如譽秦王之孝也【秦昭】因以原為太后飬地【齊記注河內沁水有原城后昭王母宣太后也供養之地湯沐邑也補曰原姚本作應史同徐注潁川父城縣應鄉】秦王太后必喜是公有秦也【有言得其意】交善【周秦之交】周君必以為公功交惡勸周君入秦者必有罪矣【紀四十五年有】

秦欲攻周周最謂秦王【昭】曰為國之計者不攻周攻周實不足以利國而聲畏天下【聲猶名也周天子也今見攻故天下畏秦正曰畏猶惡也周地狹不足以利國而有攻天子之惡名見畏惡於天下與司馬錯說同意】天下以聲畏秦必東合於齊兵敝於周【攻雖勝不無傷失】而合天下於齊則秦孤而不王矣是天下欲罷秦【罷疲同下同】故勸王攻周秦與天下俱罷【天下合齊而與秦戰戰則必疲】則令不橫行於周矣【横行無畏忌也紀有】

宮他【周人正曰髙注作臣】謂周君曰宛恃秦而輕晉【宛屬南陽故申伯國南陽三晉時屬韓韓釐五年秦㧞我宛葢宛亡在春秋之晉三晉分晉乃屬韓也】秦飢而宛亡【此下皆恃逺輕近而亡秦飢不能援宛故晉㓕之其亡不經見】鄭恃魏而輕韓魏攻秦而鄭亡【鄭河南新鄭鄭君乙二十一年韓哀侯㓕之】邾莒亡於齊【魯鄒衍故邾也邾曹姓國二十九世楚滅之莒屬越陽國故盈姓國三十世楚㓕之葢恃齊也】陳蔡亡於楚【陳舜後漢淮陽國楚惠王十年滅陳四十二年㓕蔡皆不見所恃葢即恃楚不備之也】此皆恃援國而輕近敵也【援引也故有助意】今君恃韓魏而輕秦國恐傷矣君不如使周最【元作早補曰姚本正作最】隂合於趙以備秦則不毁
@
戰國策校注卷一

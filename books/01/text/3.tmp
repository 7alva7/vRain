
詩經集傳卷三@@@@@@宋@朱子@撰

S2鄭一之七。【鄭，邑名。本在西都畿內咸林之地。宣王以封其弟友為採地。後為幽王司徒，而死犬戎之難。是為桓公。其子武公掘突，定平王於東都。亦為司徒，又得虢檜之地。乃徙其封，而施舊號於新邑，是為新鄭。咸林，在今華州鄭縣，新鄭，卽今之鄭州是也。其封域山川，詳見檜風。】

緇衣之宜兮，敝予又改為兮。適子之館【叶古玩反】兮，還予授子之粲兮。【賦也。緇，黑色。緇衣，卿大夫居私朝之服也。宜，稱。改，更。適，之。館，舍。粲，餐。或曰：粲，粟之精鑿者。○舊說鄭桓公武公相繼為周司徒，善於其職。周人愛之。故作是詩。言子之服緇衣也，甚宜。敝則我將為子更為之。且將適子之館，旣還而又授子以粲。言好之無已也。】○緇衣之好兮，敝予又改造【葉在早反】兮。適子之館兮，還予授子之粲兮。【賦也。好，猶宜也。】○緇衣之席【叶祥鑰反】兮，敝予又改作兮。適子之館兮，還予授子之粲兮。【賦也。席，大也。程子曰：席，有安舒之義。服稱其德，則安舒也。】

S2緇衣三章章四句。【記曰：好賢如緇衣。又曰：於緇衣，見好賢之至。】

將【音槍】仲子兮，無踰我里，無折【音哲】我樹杞。豈敢愛之。畏我父母【葉滿彼反】。仲可懷【叶胡威反】也。父母之言，亦可畏【叶於非反】也。【賦也。將，請也。仲子，男子之字也。我，女子自我也。里，二十五家所居也。杞，柳屬也。生水傍，樹如柳，葉麄而白，色理微赤。蓋里之地域溝樹也。○莆田鄭氏曰：此淫奔者之辭。】○將仲子兮，無踰我牆，無折我樹桑。豈敢愛之。畏我諸兄【叶虛陽反】。仲可懷也。諸兄之言，亦可畏也。【賦也。牆，垣也。古者樹牆下以桑。】○將仲子兮，無踰我園，無折我樹檀【叶徒沿反】。豈敢愛之。畏人之多言。仲可懷也。人之多言，亦可畏也。【賦也。園者，圃之藩，其內可種木也。檀，皮青滑澤，材彊韌可為車。】

S2將仲子三章章八句

叔於田【葉地因反】。巷無居人。豈無居人。不如叔也，洵美且仁。【賦也。叔，莊公弟共叔段也。事見春秋。田，取禽也。巷，里塗也。洵，信。美，好也。仁，愛人也。○段不義而得眾。國人愛之。故作此詩。言叔出而田，則所居之巷，若無居人矣。非實無居人也。雖有而不如叔之美且仁。是以若無人耳。或疑，此亦民閒男女相悅之詞也。】○叔于狩【葉始九反】。巷無飲酒。豈無飲酒。不如叔也，洵美且好【叶許厚反】。【○賦也。冬獵曰狩。】○叔適野【葉上與反】。巷無服馬【葉滿補反】。豈無服馬。不如叔也，洵美且武。【賦也。適，之也。郊外曰野。服，乘也。】

S2叔于田三章章五句

叔于田。乘乘【下去聲】馬【葉滿補反】。執轡如組【音紐】，兩驂如舞。叔在藪【音叟。葉素苦反】，火烈具舉。袒【音但】裼【音錫】暴虎，獻於公所。將【音槍】叔無狃【音紐。叶女古反】，戒其傷女【音汝】。【○賦也。叔，亦段也。車衡外兩馬曰驂。如舞，謂諧和中節。皆言御之善也。藪，澤也。火，焚而射也。烈，熾盛貌。具，倶也。袒裼，肉袒也。暴，空手搏獸也。公，莊公也。狃，習也。國人戒之曰：請叔無習此事。恐其或傷汝也。蓋叔多材好勇，而鄭人愛之如此。】○叔于田。乘乘黃。兩服上襄，兩驂雁行【音杭】。叔在藪，火烈具揚。叔善射忌【音記】，又良御【叶魚駕反】忌。抑磬【音慶】控【口貢反】忌，抑縱送忌。【賦也。乘黃，四馬皆黃也。衡下夾轅。兩馬，曰服。襄，駕也。馬之上者，為上駕。猶言上駟也。雁行者，驂少次服後。如鴈行也。揚，起也。忌抑，皆語助辭。騁馬曰磬，止馬曰控。舍拔曰縱，覆彇曰送。】○叔于田。乘乘鴇【音保。叶補苟反】。兩服齊首，兩驂如手。叔在藪，火烈具阜。叔馬慢【葉黃半反】忌，叔發罕【叶虛旴反】忌。抑釋掤【音水】忌，抑鬯【音暢】弓【叶姑弘反】忌。【賦也。驪白雜毛，曰鴇。今所謂烏驄。齊首，如手，兩服並首在前，而兩驂在旁，稍次其後。如人之兩手也。阜，盛。慢，遲也。發，發矢也。罕，希。釋，解也。掤，矢筒蓋。春秋傳作氷。鬯，弓囊也。與韔同。言其田事將畢，而從容整暇如此。亦喜其無傷之詞也。】

S2大叔於田三章章十句。【陸氏曰：首章作大叔於田者誤。蘇氏曰：二詩皆曰叔于田。故加大以別之。不知者乃以段有大叔之號，而讀曰泰，又加大於首章。失之矣。】

淸人在彭【叶普郎反】，駟介旁旁【音崩。叶補岡反】。二矛重【平聲】英【叶於良反】，河上乎翱翔。【賦也。淸，邑名。淸人，淸邑之人也。彭，河上地名。駟介，四馬而被甲也。旁旁，馳驅不息之貌。二矛，酋矛夷矛也。英，以朱羽為矛飾也。酋矛，長二丈，夷矛，長二丈四尺。並建於車上，則其英重迭而見。翱翔，遊戲之貌。○鄭文公惡高克，使將淸邑之兵，禦狄於河上。久而不召，師散而歸。鄭人為之賦此詩。言其師出之久，無事而不得歸。但相與遊戲如此。其勢必至於潰散而後已爾。】○淸人在消，駟介麃麃【音標】。二矛重喬，河上乎逍遙。【賦也。消，亦河上地名。麃麃，武貌。矛之上句曰喬。所以懸英也。英弊而盡。所存者喬而已。】○淸人在軸【叶音胄】，駟介陶陶【叶徒候反】。左旋右抽【叶敕救反】，中軍作好【叶許候反】。【○賦也。軸，亦河上地名。陶陶，樂而自適之貌。左，謂御在將軍之左。執轡而御馬者也。旋，還車也。右，謂勇力之士在將車之右。執兵以擊刺者也。抽，拔刃也。中軍，謂將在鼓下居車之中。卽高克也。好，謂容好也。○東萊呂氏曰：言師久而不歸，無所聊賴，姑遊戲以自樂。必潰之勢也。不言已潰而言將潰，其詞深，其情危矣。】

S2淸人三章章四句。【事見春秋。○胡氏曰：人君擅一國名寵，生殺予奪，惟我所制耳。使高克不臣之罪已著，按而誅之可也。情狀未明，黜而退之可也。愛惜其才，以禮馭之，亦可也。烏可假以兵權，委諸竟上，坐視其離散，而莫之恤乎。春秋書曰：鄭棄其師。其責之深矣。】

羔裘如濡【葉而朱而由二反】，洵直且侯【叶洪姑洪鉤二反】。彼其【音記】之子，舍【音赦】命不渝【叶容朱容周二反】。【○賦也。羔裘，大夫服也。如濡，潤澤也。洵，信。直，順，侯，美也。其，語助辭。舍，處。渝，變也。○言此羔裘潤澤，毛順而美。彼服此者，當生死之際，又能以身居其所受之理，而不可奪。蓋美其大夫之詞。然不知其所指矣。】○羔裘豹飾，孔武有力。彼其之子，邦之司直。【賦也。飾，緣袖也。禮，君用純物。臣下之故，羔裘而以豹皮為飾也。孔，甚也。豹，甚武而有力。故服其所飾之裘者如之。司，主也。】○羔裘晏兮，三英粲兮。彼其之子，邦之彥【叶魚旴反】兮。【賦也。晏，鮮盛也。三英，裘飾也。未詳其制。粲，光明也。彥，士之美稱。】

S2羔裘三章章四句

遵大路兮，摻【所覽反】執子之袪【葉起據反】兮。無我惡【去聲】兮，不寁【音昝】故也。【賦也。遵，循。摻，掔。袪，袂。寁，速。故，舊也。○淫婦為人所棄。故於其去也，掔其袪而留之曰：子無惡我而不留。故舊不可以遽絕也。宋玉賦，有遵大路兮，攬子袪之句，亦男女相說之詞也。】○遵大路兮，摻執子之手兮。無我魗【音讎。叶齒九反】兮，不寁好【叶許口反】也。【賦也。魗，與醜同。欲其不以己為醜而棄之也。好，情好也。】

S2遵大路二章章四句

女曰雞鳴，士曰昧旦。子興視夜，明星有爛。將翱將翔，弋鳧【音符】與鴈。【賦也。昧，晦。旦，明也。昧旦，天欲旦，昧晦未辨之際也。明星，啟明之星。先日而出者也。弋，繳射。謂以生絲繫矢而射也。鳧，水鳥。如鴨，青色，背上有文。○此詩人述賢夫婦相警戒之詞。言女曰雞鳴以警其夫。而士曰昧旦，則不止於雞鳴矣。婦人又語其夫曰：若是，則子可以起而視夜之如何。意者明星已出而爛然，則當翱翔而往，弋取鳧鴈而歸矣。其相與警戒之言如此，則不留於宴暱之私，可知矣。】○弋言加【叶居之居何二反】之，與子宜【叶魚奇魚何二反】之。宜言飲酒，與子偕老【叶呂吼反】。琴瑟在御，莫不靜好【叶許厚反】。【○賦也。加，中也。史記所謂，以弱弓微繳，加諸鳧雁之上，是也。宜，和其所宜也。內則所謂，鴈宜麥之屬，是也。○射者，男子之事，而中饋，婦人之職。故婦謂其夫，旣得鳧雁以歸，則我當為子和其滋味之所宜，以之飲酒相樂期於偕老，而琴瑟之在御者，亦莫不安靜而和好。其和樂而不淫，可見矣。】○知子之來【葉六直反】之，雜佩以贈【叶音則】之。知子之順之，雜佩以問之。知子之好【去聲】之，雜佩以報之。【賦也。來之，致其來者，如所謂脩文德以來之。雜佩者，左右佩玉也。上橫曰珩。下繫三組，貫以蠙珠。中組之半，貫一大珠，曰瑀。末懸一玉，兩端皆銳，曰衝牙。兩旁組半，各懸一玉，長博而方，曰琚。其末各懸一玉，如半壁而內向，曰璜。又以兩組貫珠，上繫珩，兩端下交貫於瑀，而下繫於兩璜。行則衝牙觸璜，而有聲也。呂氏曰：非獨玉也。觽燧箴管，凡可佩者皆是也。贈，送。順，愛。問，遺也。○婦又語其夫曰：我苟知子之所致而來及所親愛者，則當解此雜佩，以送遺報答之。蓋不惟治其門內之職，又欲其君子親賢友善結其驩心，而無所愛於服飾之玩也。】

S2女曰雞鳴三章章六句

有女同車，顏如舜華【叶芳無反】。將翱將翔，佩玉瓊琚。彼美孟姜，洵美且都。【賦也。舜，木槿也。樹如李，其華朝生暮落。孟，字。姜，姓。洵，信。都，閒雅也。○此疑亦淫奔之詩。言所與同車之女，其美如此，而又歎之曰：彼美色之孟姜，信美矣，而又都也。】○有女同行【葉戶郎反】，顏如舜英【叶於良反】。將翱將翔，佩玉將將【音鏘】。彼美孟姜，德音不忘。【賦也。英，猶華也。將將，聲也。德音不忘，言其賢也。】

S2有女同車二章章六句

山有扶蘇，隰有荷華【叶芳無反】。不見子都，乃見狂且【音疽】。【○興也。扶蘇，扶胥。小木也。荷華，芙蕖也。子都，男子之美者也。狂，狂人也。且，語辭也。○淫女戲其所私者曰：山則有扶蘇矣，隰則有荷華矣。今乃不見子都，而見此狂人何哉。】○山有橋松，隰有游龍。不見子充，乃見狡童。【興也。上竦無枝，曰橋。亦作喬。游，枝葉放縱也。龍，紅草也。一名馬蓼。葉大而色白，生水澤中。高丈餘。子充，猶子都也。狡童，狡獪之小兒也。】

S2山有扶蘇二章章四句

蘀【音托】兮蘀兮，風其吹女【音汝】。叔兮伯兮，倡【去聲】予和【去聲。葉戶圭反】女。【興也。蘀，木槁而將落者也。女，指蘀而言也。叔伯，男子之字也。予，女子自予也。女，叔伯也。○此淫女之詞。言蘀兮蘀兮，則風將吹女。叔兮伯兮，則盍倡予，而予將和女矣。】○蘀兮蘀兮，風其漂女。叔兮伯兮，倡予要【音腰】女。【興也。漂，飄同。要，成也。】

S2蘀兮二章章四句

彼狡童兮，不與我言兮。維子之故，使我不能餐【七丹反。叶七宣反】兮。【賦也。此亦淫女見絕，而戲其人之詞。言悅己者眾。子雖見絕，未至於使我不能餐也。】○彼狡童兮，不與我食兮。維子之故，使我不能息兮。【賦也。息，安也。】

S2狡童二章章四句

子惠思我，褰裳涉溱【音臻】。子不我思，豈無他人。狂童之狂也且【音疽】。【○賦也。惠，愛也。溱，鄭水名。狂童，猶狂且狡童也。且，語辭也。○淫女語其所私者曰：子惠然而思我，則將褰裳而涉溱以從子。子不我思，則豈無他人之可從，而必於子哉。狂童之狂也且，亦謔之之辭。】○子惠思我，褰裳涉洧【叶于己反】。子不我思，豈無他士。狂童之狂也且。【賦也。洧，亦鄭水名。士，未娶者之稱。】

S2褰裳二章章五句

子之丰【音風。叶芳用反】兮，俟我乎巷【叶胡貢反】兮。悔予不送兮。【賦也。豐，豐滿也。巷，門外也。○婦人所期之男子，已俟乎巷，而婦人以有異志不從，旣則悔之，而作是詩也。】○子之昌兮，俟我乎堂兮。悔予不將兮。【賦也。昌，盛壯貌。將，亦送也。】○衣【去聲】錦褧【絅同】衣，裳錦褧裳。叔兮伯兮，駕予與行【葉戶郎反】。【○賦也。褧，禪也。叔伯，或人之字也。○婦人旣悔其始之不送，而失此人也則曰：我之服飾旣盛備矣。豈無駕車以迎我，而偕行者乎。】○裳錦褧裳，衣錦褧衣。叔兮伯兮，駕予與歸。【賦也。婦人謂嫁，曰歸。】

S2丰四章二章章三句二章章四句

東門之墠【音善。葉上演反】，茹【音如】藘【音閭】在阪【音反。叶孚臠反】。其室則邇，其人甚遠。【賦也。東門，城東門也。墠，除地町町者。茹藘，茅搜也。一名茜。可以染絳。陂者，曰阪。門之旁有墠，墠外有阪。阪之上有草。識其所與淫者之居也。室邇人遠者，思之而未得見之詞也。】○東門之慄，有踐家室。豈不爾思，子不我卽。【賦也。踐，行列貌。門之旁有栗，栗之下有成行列之家室。亦識其處也。卽，就也。】

S2東門之墠二章章四句

風雨淒淒【音妻】，雞鳴喈喈【音皆。叶居奚反】。旣見君子，云胡不夷。【賦也。淒淒，寒涼之氣。喈喈，雞鳴之聲。風甫晦冥，蓋淫奔之時。君子，指所期之男子也。夷，平也。○淫奔之女言當此之時，見其所期之人而心悅也。】○風雨瀟瀟，雞鳴膠膠【叶音驕】。旣見君子，云胡不瘳【葉憐蕭反】。【○賦也。瀟瀟，風雨之聲。膠膠，猶喈喈也。瘳，病愈也。言積思之病，至此而愈也。】○風雨如晦【叶呼洧反】，雞鳴不已。旣見君子，云胡不喜。【賦也。晦，昬。已，止也。】

S2風雨三章章四句

青青子衿【音金】，悠悠我心。縱我不往，子寧不嗣音。【賦也。青青，純緣之色。具父母衣純以青。子，男子也。衿，領也。悠悠，思之長也。我，女子自我也。嗣音，繼續其聲問也。此亦淫奔之詩。】○青青子佩【叶蒲眉反】，悠悠我思【葉新齎反】。縱我不往，子寧不來【葉陵之反】。【○賦也。青青，組綬之色。佩，佩玉也。】○挑兮達【音獺。叶他悅反】兮，在城闕兮。一日不見，如三月兮。【賦也。挑，輕儇跳躍之貌。達，放恣也。】

S2子衿三章章四句

揚之水，不流束楚。終鮮【上聲】兄弟，維予與女【女汝同】。無信人之言，人實迋【音誑】女。【興也。兄弟婚姻之稱，禮所謂，不得嗣為兄弟是也。予女，男女自相謂也。人，他人也。迋，與誑同。○淫者相謂，言揚之水，則不流束楚矣。終鮮兄弟，則維予與女矣。豈可以他人離閒之言而疑之哉。彼人之言，特誑女耳。】○揚之水，不流束薪。終鮮兄弟，維予二人。無信人之言，人實不信【叶斯人反】。【○興也。】

S2揚之水二章章六句

出其東門，有女如雲。雖則如云，匪我思存。縞【音杲】衣綦【音其】巾，聊樂【音洛】我員【音云】。【○賦也。如雲，美且眾也。縞，白色。綦，蒼艾色。縞衣綦巾，女服之貧陋者。此人自目其室家也。員，與云同。語辭也。○人見淫奔之女，而作此詩以為，此女雖美且眾，而非我思之所存。不如己之室家，雖貧且陋，而聊可以自樂也。是時淫風大行，而其閒乃有如此之人。亦可謂能自好，而不為習俗所移矣。羞惡之心，人皆有之，豈不信哉。】○出其闉【音因】闍【音都】，有女如荼【音徒】。雖則如荼，匪我思且【音疽】。縞衣茹藘，聊可與娛。【賦也。闉，曲城也。闍，城臺也。荼，茅華。輕白可愛者也。且，語助辭。茹藘，可以染絳。故以名衣服之色。娛，樂也。】

S2出其東門二章章六句

野有蔓草，零露漙【音團。葉上兗反】兮。有美一人，淸揚婉兮。邂逅相遇，適我願【葉五遠反】兮。【賦而興也。蔓，延也。漙，露多貌。淸揚，眉目之閒，婉然美也。邂逅，不期而會也。○男女相遇於野田草露之閒。故賦其所在，以起興。言野有蔓草，則零露漙矣。有美一人，則淸揚婉矣。邂逅相遇，則得以適我願矣。】○野有蔓草，零露瀼瀼。有美一人，婉如淸揚。邂逅相遇，與子偕臧。【賦而興也。瀼瀼，亦露多貌。臧，美也。與子偕臧，言各得其所欲也。】

S2野有蔓草二章章六句

溱與洧，方渙渙【叶于元反】兮。士與女，方秉蕑【音閒。叶古賢反】兮。女曰觀乎。士曰旣且【音疽】。且往觀乎，洧之外，洵籲【音吁】且樂【音洛】。維士與女，伊其相謔，贈之以勺藥。【賦而興也。渙渙，春水盛貌。蓋氷解而水散之時也。蕑，蘭也。其莖葉似澤蘭廣而長節，節中赤。高四五尺。且，語辭。洵，信。籲，大也。勺藥，亦香草也。三月開花。芳色可愛。○鄭國之俗，三月上巳之辰，採蘭水上，以祓除不祥。故其女問於士曰：盍往觀乎。士曰：吾旣往矣。女復要之曰：且往觀乎。蓋洧水之外，其地信寬大，而可樂也。於是士女相與戲謔，且以勺薬為贈，而結恩情之厚也。此詩，淫奔者，自敘之詞。】○溱與洧，瀏【音留】其淸矣。士與女，殷其盈矣。女曰觀乎。士曰旣且。且往觀乎，洧之外，洵籲且樂。維士與女，伊其將謔，贈之以勺藥。【賦而興也。瀏，深貌。殷，眾也。將，當作相。聲之誤也。】

S2溱洧二章章十二句

S3鄭國二十一篇五十三章二百八十三句。【鄭衛之樂，皆為淫聲。然以詩考之，衛詩三十有九，而淫奔之詩，才四之一。鄭詩二十有一，而淫奔之詩，已不翅七之五。衛猶為男悅女之詞，而鄭皆為女惑男之語，衛人猶多刺譏懲創之意，而鄭人幾於蕩然，無復羞愧悔悟之萌。是則鄭聲之淫，有甚於衛矣。故夫子論為邦，獨以鄭聲為戒，而不及衛，蓋舉重而言。固自有次第也。詩可以觀，豈不信哉。】

S2齊一之八。【齊，國名。本少昊時，爽鳩氏所居之地。在禹貢為青州之域，周武王以封太公望。東至于海，西至于河，南至於穆陵，北至于無棣。太公，姜姓。本四岳之後，旣封於齊。通工商之業，便魚鹽之利。民多歸之。故為大國。今青齊淄濰德棣等州，是其地也。】

雞旣鳴矣，朝【音朝】旣盈矣。匪雞則鳴，蒼蠅之聲。【賦也。言古之賢妃御於君所，至於將旦之時必告君曰：雞旣鳴矣，會朝之臣，旣已盈矣。欲令君早起而視朝也。然其實非雞之鳴也。乃蒼蠅之聲也。蓋賢妃當夙興之時，心常恐晩。故聞其似者，而以為真。非其心存警畏，而不留於逸欲，何以能此。故詩人敘其事，而美之也。】○東方明【叶謨郎反】矣，朝旣昌矣。匪東方則明，月出之光。【賦也。東方明，則日將出矣。昌，盛也。此再告也。】○蟲飛薨薨，甘與子同夢【叶謨縢反】。會且歸矣，無庶予子憎。【賦也。蟲飛，夜將旦而百蟲作也。甘，樂。會，朝也。○此三告也。言當此時，我豈不樂與子同寢而夢哉。然群臣之會於朝者，俟君不出，將散而歸矣。無乃以我之故，而并以子為憎乎。】

S2雞鳴三章章四句

子之還【音旋】兮，遭我乎峱【音鐃】之閒【叶居賢反】兮。並驅從兩肩兮。揖我謂我儇【許全反】兮。【賦也。還，便捷之貌。峱，山名也。從，逐也。獸三歲曰肩。儇，利也。獵者交錯於道路，且以便捷輕利，相稱譽如此。而不自知其非也，則其俗之不美可見，而其來亦必有所自矣。】○子之茂【叶莫口反】兮，遭我乎峱之道【叶徒厚反】兮。並驅從兩牡兮。揖我謂我好【叶許厚反】兮。【賦也。茂，美也。】○子之昌兮，遭我乎峱之陽兮。並驅從兩狼兮。揖我謂我臧兮。【賦也。昌，盛也。山南曰陽。狼似犬銳頭白頬，高前廣後。臧，善也。】

S2還三章章四句

俟我於著【音宁。叶直居反】乎而。充耳以素【葉孫租反】乎而，尚之以瓊華【叶芳無反】乎而。【賦也。俟，待也。我，嫁者自謂也。著，門屏之閒也。充耳，以礦懸瑱。所謂紞也。尚，加也。瓊華，美石似玉者。卽所以為瑱也。○東萊呂氏曰：昏禮，壻往婦家親迎，旣奠鴈，御輪而先歸，俟於門外。婦至則揖以入。時齊俗不親迎。故女至壻門，始見其俟己也。】○俟我於庭乎而。充耳以青乎而，尚之以瓊瑩【音榮】乎而。【賦也。庭，在大門之內，寢門之外。瓊瑩，亦美石似玉者。○呂氏曰：此昏禮所謂，壻道婦及寢門揖入之時也。】○俟我於堂乎而。充耳以黃乎而，尚之以瓊英【叶於良反】乎而。【賦也。瓊英，亦美石似玉者。○呂氏曰：升階而後至堂。此昏禮所謂升自西階之時也。】

S2著三章章三句

東方之日兮，彼姝【音樞】者子，在我室兮。在我室兮，履我卽兮。【興也。履，躡。卽，就也。言此女躡我之跡，而相就也。】○東方之月兮，彼姝者子，在我闥【葉宅悅反】兮。在我闥兮，履我發【叶方月反】兮。【興也。闥，門內也。發，行去也。言躡我而行去也。】

S2東方之日二章章五句

東方未明【叶謨郎反】，顚倒【上聲】衣裳。顚之倒【叶都妙反】之，自公召之。【賦也。自，從也。群臣之朝，別色始入。○此詩人刺其君興居無節，號令不時。言東方未明，而顚倒其衣裳則旣早矣。而又已有從君所而來召之者焉。蓋猶以為晩也。或曰：所以然者，以有自公所而召之者故也。】○東方未晞，顚倒裳衣。倒之顚【叶典因反】之，自公令【去聲。叶力呈反】之。【賦也。晞，明之始升也。令，號令也。】○折【音哲】柳樊圃【叶博故反】，狂夫瞿瞿【音句】。不能晨夜【叶羊茹反】，不夙則莫【音謨】。【○比也。柳，楊之下垂者。柔脆之木也。樊，藩也，圃，菜園也。瞿瞿，驚顧之貌。夙，早也。○折柳樊圃，雖不足恃，然狂夫見之，猶驚顧而不敢越。以比晨夜之限甚明，人所易知。今乃不能知，而不失之早，則失之莫也。】

S2東方未明三章章四句

南山崔崔【音摧】，雄狐綏綏。魯道有蕩，齊子由歸。旣曰歸止，曷又懷【叶胡威反】止。【比也。南山，齊南山也。崔崔，高大貌。狐，邪媚之獸。綏綏，求匹之貌。魯道，適魯之道也。蕩，平易也。齊子，襄公之妹，魯桓公夫人文姜。襄公通焉者也。由，從也。婦人謂嫁曰歸。懷，思也。止，語辭。○言南山有狐。以比襄公居高位而行邪行。且文姜旣從此道歸於魯矣。襄公何為而復思之乎。】○葛屨五兩【如字。又音亮】，冠緌【音甤】雙【葉所終反】止。魯道有蕩，齊子庸止。旣曰庸止，曷又從止。【比也。兩，二屨也。緌，冠上飾也。屨必兩，緌必雙，物各有耦，不可亂也。庸，用也。用此道，以嫁於魯也。從，相從也。】○藝麻如之何，衡【音橫】從【音宗】其畝。取【去聲】妻如之何，必告【音谷】父母。旣曰告止，曷又鞠【音菊】止。【興也。藝，樹。鞠，窮也。○欲樹麻者，必先縱橫耕治其田畝。欲娶妻者，必先告其父母。今魯桓公旣告父母而娶矣。又曷為使之得窮其欲而至此哉。】○析薪如之何，匪斧不克。取妻如之何，匪媒不得。旣曰得止，曷又極止。【興也。克，能也。極，亦窮也。】

S2南山四章章六句。【春秋桓公十八年，公與夫人姜氏如齊。公薨於齊。傳曰：公將有行，遂與姜氏如齊。申繻曰：女有家，男有室，無相瀆也。謂之有禮。易此必敗。公會齊侯于濼。遂及文姜如齊。齊侯通焉。公謫之。以告。夏四月享公。使公子彭生乘公，公薨于車。此詩前二章刺齊襄，後二章刺魯桓也。】

無田【音佃】甫田，維莠【音酉】驕驕【叶音高】。無思遠人，勞心忉忉【音刀】。【○比也。田，謂耕治之也。甫，大也。莠，害苗之草也。驕驕，張王之意。忉忉，憂勞也。○言無田甫田也，田甫田而力不給，則草盛矣。無思遠人也，思遠人而人不至，則心勞矣。以戒時人厭小而務大，忽近而圖遠，將徒勞而無功也。】○無田甫田，維莠桀桀。無思遠人，勞心怛怛【葉旦悅反】。【○比也。桀桀，猶驕驕也。怛怛，猶忉忉也】。○婉兮孌【葉熊眷反】兮，總角丱【音慣。叶古縣反】兮。未幾【上聲】見兮，突而弁兮。【比也。婉孌，少好貌。丱，兩角貌。未幾，未多時也。突，忽然高出之貌。弁，冠名。○言總角之童，見之未久，而忽然戴弁以出者，非其躐等而強求之也。蓋循其序而勢有必至耳。此又以明小之可大，邇之可遠，能循其序而脩之，則可以忽然而至其極。若躐等而欲速，則反有所不達矣。】

S2甫田三章章四句

盧令令【音零】，其人美且仁。【賦也。盧，田犬也。令令，犬頷下環聲。○此詩，大意與還畧同。】○盧重【平聲】環，其人美且鬈【音權】。【○賦也。重環，子母環也。鬈，須鬢好貌。】○盧重鋂【音梅】，其人美且偲【音鰓】。【○賦也。鋂，一環貫二也。偲，多須之貌。春秋傳所謂，于思，卽此字。古通用耳。】

S2盧令三章章二句

敝笱在梁，其魚魴鰥【音關。叶古倫反】。齊子歸止，其從【去聲】如雲。【比也。敝，壞。笱，罟也。魴鰥，大魚也。歸，歸齊也。如雲，言眾也。○齊人以敝笱不能制大魚，比魯莊公不能防閒文姜。故歸齊而從之者眾也。】○敝笱在梁，其魚魴鱮【音序】。齊子歸止，其從如雨。【比也。鱮，似魴厚而頭大。或謂之鰱。如雨，亦多也。】○敝笱在梁，其魚唯唯【上聲】。齊子歸止，其從如水。【比也。唯唯，行出入之貌。如水，亦多也。】

S2敝笱三章章四句。【按春秋，魯莊公二年夫人姜氏會齊侯于禚。四年夫人姜氏享齊侯于祝丘。五年夫人姜氏如齊師。七年夫人姜氏會齊侯于防。又會齊侯于穀。】

載驅薄薄【音粕】，簟茀朱鞹【音擴】。魯道有蕩，齊子發夕【叶祥龠反】。【○賦也。薄薄，疾驅聲。簟，方丈席也。茀，車後戶也。朱，朱漆也。鞹，獸皮之去毛者。蓋車革質而朱漆也。夕，猶宿也。發夕，謂離於所宿之舍。○齊人刺文姜乘此車，而來會襄公也。】○四驪【音離】濟濟【上聲】，垂轡彌彌【音你】。魯道有蕩，齊子豈【音愷】弟【葉待禮反】。【○賦也。驪，馬。黑色也。濟濟，美貌。彌彌，柔貌。豈弟，樂易也。言無忌憚羞恥之意也。】○汶【音問】水湯湯【音傷】，行人彭彭【音邦】。魯道有蕩，齊子翱翔。【賦也。汶，水名。在齊南魯北二國之境。湯湯，水盛貌。彭彭，多貌。言行人之多，亦以見其無恥也。】○汶水滔滔【音叨】，行人儦儦【音標。叶音褒】。魯道有蕩，齊子游敖。【賦也。滔滔，流貌。儦儦，眾貌。遊敖，猶翱翔也。】

S2載驅四章章四句

猗嗟昌兮，頎【音祈】而長兮，抑若揚兮。美目揚兮，巧趨蹌兮。射則臧兮。【賦也。猗嗟，歎詞。昌，盛也。頎，長貌。抑而若揚，美之盛也。揚，目之動也。蹌，趨翼如也。臧，善也。○齊人極道魯莊公威儀技藝之美如此。所以刺其不能以禮防閑其母。若曰惜乎其獨少此耳。】○猗嗟名兮，美目淸兮，儀旣成兮。終日射【音石】侯，不出正【音征】兮。展我甥【叶桑經反】兮。【賦也。名，猶稱也。言其威儀技藝之可名也。淸，目淸明也。儀旣成，言其終事而禮無違也。侯，張布而射之者也。正，設的於侯中，而射之者也。大射，則張皮侯而設鵠。賓射，則張布侯而設正。展，誠也。姊妹之子曰甥。言稱其為齊之甥，而又以明非齊侯之子。此詩人之微詞也。按春秋，桓公三年夫人姜氏至自齊。六年九月子同生。卽莊公也。十八年桓公乃與夫人如齊。則莊公誠非齊侯之子矣。】○猗嗟孌【葉龍眷反】兮，淸揚婉【叶許願反】兮，舞則選【去聲】兮。射則貫【叶扃縣反】兮，四矢反【叶孚絢反】兮。以御亂【葉靈眷反】兮。【賦也。孌，好貌。淸，目之美也。揚，眉之美也。婉，亦好貌。選，異於眾也。或曰：齊於樂節也。貫，中而貫革也。四矢，禮射每發四矢。反，復也。中皆得其故處也。言莊公射藝之精，可以禦亂。如以金僕姑射南宮長萬，可見矣。】

S2猗嗟三章章六句。【或曰：子可以制母乎。趙氏曰：夫死從子，通乎其下。況國君乎。君者，人神之主，風敎之本也。不能正家，如正國何。若莊公者，哀痛以思父，誠敬以事母，威刑以馭下，車馬僕從莫不俟命。夫人徒往乎。夫人之往也，則公哀敬之不至，威命之不行耳。東萊呂氏曰：此詩三章，譏刺之意皆在言外。嗟歎再三，則莊公所大闕者，不言可見矣。】

S3齊國十一篇三十四章。二百四十三句

S2魏一之九。【魏國名。本舜禹故都。在禹貢冀州雷首之北，析城之西，南枕河曲，北涉汾水。其地陿隘，而民貧俗儉。蓋有聖賢之遺風焉。周初以封同姓。後為晉獻公所滅，而取其地。今河中府解州卽其地也。蘇氏曰：魏地入晉久矣。其詩疑皆為晉而作。故列於唐風之前。猶邶墉之於衛也。今按，篇中公行公路公族，皆晉官。疑實晉詩。又恐魏亦嘗有此官。蓋不可考矣。】

糾糾【音赳】葛屨，可以履霜。摻摻【音纎】女手，可以縫裳。要【音腰】之襋【音棘】之，好人服【叶蒲北反】之。【興也。糾糾，繚戾寒涼之意。夏葛屨，冬皮屨。摻摻，猶纎纎也。女，婦未廟見之稱也。娶婦三月廟見。然後執婦功。要，裳要。襋，衣領。好人，猶大人也。○魏地陿隘，其俗儉嗇而褊急。故以葛屨履霜起興，而刺其使女縫裳，又使治其要襋，而遂服之也。此詩疑卽縫裳之女所作。】○好人提提。宛然左辟【音避】，佩其象揥。維是褊心，是以為刺【叶音砌】。【○賦也。提提，安舒之意。宛然，讓之貌也。讓而辟者必左。揥，所以摘髮。用象為之。貴者之飾也。其人如此。若無有可刺矣。所以刺之者，以其褊迫急促。如前章之云耳。】

S2葛屨二章一章六句一章五句。【廣漢張氏曰：夫子謂，與其奢也，寧儉。則儉雖失中，本非惡德。然而儉之過，則至於吝嗇迫隘，計較分毫之閒，而謀利之心始急矣。葛屨汾沮洳園有桃三詩，皆言急迫瑣碎之意。】

彼汾【音焚】沮【去聲】洳【音孺】，言採其莫【音慕】。彼其【音記】之子，美無度。美無度，殊異乎公路。【興也。汾，水名。出大原晉陽山西南入河。沮洳，水浸處，下濕之地。莫，菜也。似柳葉厚而長。有毛刺可為羹。無度，言不可以尺寸量也。公路者，掌公之路車。晉以卿大夫之庶子為之。○此亦刺儉不中禮之詩。言若此人者，美則美矣。然其儉嗇褊急之態，殊不似貴人也。】○彼汾一方，言采其桑。彼其之子，美如英【叶於良反】。美如英，殊異乎公行【音杭】。【○興也。一方，彼一方也。史記扁鵲視見垣一方人。英，華也。公行，卽公路也。以其主兵車之行列，故謂之公行也。】○彼汾一曲，言采其藚【音續】。彼其之子，美如玉。美如玉，殊異乎公族。【興也。一曲，謂水曲流處。藚，水舃也。葉如車前草。公族掌公之宗族。晉以卿大夫之適子為之。】

S2汾沮洳三章章六句

園有桃，其實之淆。心之憂矣，我歌且謠【音遙】。不知我者，謂我士也驕。彼人是哉【葉將黎反】，子曰何其【音基】。心之憂矣，其誰知之，其誰知之。蓋亦勿思【葉新齎反】。【○興也。殽，食也。合曲曰歌。徒歌曰謡。其，語辭。○詩人憂其國小而無政。故作是詩。言園有桃，則其實之淆矣。心有憂，則我歌且謡矣。然不知我之心者，見其歌謡，而反以為驕，且曰：彼之所為已是矣。而子之言獨何為哉。蓋舉國之人，莫覺其非，而反以憂之者為驕也。於是憂者重嗟歎之，以為此之可憂，初不難知。彼之非我，特未之思耳。誠思之，則將不暇非我而自憂矣。】○園有棘，其實之食。心之憂矣，聊以行國【叶于逼反】。不知我者，謂我士也罔極。彼人是哉，子曰何其。心之憂矣，其誰知之，其誰知之。蓋亦勿思。【興也。棘，棗之短者。聊，且略之辭。歌謡之不足，則出遊於國中，而寫憂也。極，至也。罔極，言其心縱恣，無所至極。】

S2園有桃二章章十二句

陟彼岵【音戶】兮，瞻望父兮。父曰嗟予子行役。夙夜無已。上愼旃哉，猶來無止。【賦也。山無草木曰岵。上，猶尚也。○孝子行役，不忘其親。故登山，以望其父之所在。因想象其父念己之言曰：嗟呼我之子行役。夙夜勤勞，不得止息。又祝之曰：庶幾愼之哉。猶可以來歸，無止於彼而不來也。蓋生則必歸，死則止而不來矣。或曰：止，獲也。言無為人所獲也。】○陟彼屺【音起】兮，瞻望母【葉滿彼反】兮。母曰嗟予季行役。夙夜無寐。上愼旃哉，猶來無棄。【賦也。山有草木曰屺。季，少子也。尤憐愛少子者，婦人之情也。無寐，亦言其勞之甚也。棄，謂死而棄其尸也。】○陟彼岡兮，瞻望兄【叶虛王反】兮。兄曰嗟予弟行役。夙夜必偕【葉舉里反】。上愼旃哉，猶來無死【葉想止反】。【○賦也。山脊曰岡。必偕，言與其儕同作同止。不得自如也。】

S2陟岵三章章六句

十畝之閒【叶居賢反】兮，桑者閒閒【叶胡田反】兮。行與子還【叶音旋】兮。【賦也。十畝之閒，郊外所受場圃之地也。閒閒，往來者自得之貌。行，猶將也。還，猶歸也。○政亂國危，賢者不樂仕於其朝，而思與其友歸於農圃。故其詞如此。】○十畝之外【葉五墜反】兮，桑者泄泄【音異】兮。行與子逝兮。【賦也。十畝之外，鄰圃也。泄洩，猶閒閒也。逝，往也。】

S2十畝之閒二章章三句

坎坎伐檀【叶徒沿反】兮。置之河之乾【叶居焉反】兮。河水淸且漣【音連】猗【音醫】。不稼不穡，胡取禾三百廛【直連反】兮。不狩不獵，胡瞻爾庭有縣【音玄】貆【音暄】兮。彼君子兮，不素餐【叶七宣反】兮。【賦也。坎坎，用力之聲。檀，木可為車者。置，與置同。乾，厓也。漣，風行水成文也。猗，與兮同。語辭也。書斷斷猗，大學作兮。莊子亦云，而我猶為人猗是也。種之曰稼。斂之曰穡。胡，何也。一夫所居曰廛。狩，亦獵也。貆，貉類。素，空。餐，食也。○詩人言有人於此，用力伐檀，將以為車而行陸也。今乃置之河干，則河水淸漣，而無所用。雖欲自食其力，而不可得矣。然其志，則自以為不耕，則不可以得禾，不獵，則不可以得獸。是以甘心窮餓，而不悔也。詩人述其事而歎之，以為是真能不空食者。後世若徐穉之流，非其力不食，其厲志蓋如此。】○坎坎伐輻【音福。叶筆力反】兮。置之河之側【叶莊力反】兮。河水淸且直猗。不稼不穡，胡取禾三百億兮。不狩不獵，胡瞻爾庭有縣特兮。彼君子兮，不素食兮。【賦也。輻，車也。伐木以為輻也。直，波文之直也。十萬曰億。蓋言禾秉之數也。獸三歲曰特。】○坎坎伐輪兮。置之河之漘【音唇】兮。河水淸且淪猗。不稼不穡，胡取禾三百囷【丘倫反】兮。不狩不獵，胡瞻爾庭有縣鶉【音純】兮。彼君子兮，不素飧【音孫。葉素倫反】兮。【賦也。輪，車輪也。伐木以為輪也。淪，小風水成文，轉如輪也。囷，圓倉也。鶉，■酓鳥屬。熟食曰飧。】

S2伐檀三章章九句

碩鼠碩鼠，無食我黍。三歲貫【音慣】女【音汝】。莫我肯顧【叶果五反】，逝將去女，適彼樂【音洛。下同】土。樂土樂土，爰得我所。【比也。碩，大也。三歲，言其久也。貫，習。顧，念。逝，往也。樂土，有道之國也。爰，於也。○民困於貪殘之政。故託言，大鼠害己。而去之也。】○碩鼠碩鼠，無食我麥【叶訖力反】。三歲貫女，莫我肯德。逝將去女，適彼樂國【叶于逼反】。樂國樂國，爰得我直。【比也。德，歸恩也。直，猶宜也。】○碩鼠碩鼠，無食我苗【叶音毛】。三歲貫女，莫我肯勞。逝將去女，適彼樂郊【叶音高】。樂郊樂郊，誰之永號【音毫】。【○比也。勞，勤苦也。謂不以我為勤勞也。永號，長呼也。言旣往樂郊，則無復有害己者。當復為誰而永號乎。】

S2碩鼠三章章八句

S3魏國七篇十八章一百二十八句

S2唐一之十。【唐，國名。本帝堯舊都。在禹貢冀州之域，大行恒山之西，大原大岳之野，周成王以封弟叔虞為唐侯。南有晉水，至子爕乃改國號曰晉。後徙曲沃。又徙居絳。其地土瘠民貧，勤儉質朴，憂深思遠。有堯之遺風焉。其詩不謂之晉而謂之唐，蓋仍其始封之舊號耳。唐叔所都，在今大原府，曲沃及絳，皆在今絳州。】

蟋蟀在堂，歲聿其莫【音慕】。今我不樂【音樂。下同】，日月其除【去聲】。無已大【音泰】康。職思其居【叶音據】，好【去聲】樂無荒。良士瞿瞿【音句】。【○賦也。蟋蟀，蟲名。似蝗而小，正黑，有光澤如漆，有角翅。或謂之促織，九月在堂。聿，遂。莫，晩。除，去也。大康，過於樂也。職，主也。瞿瞿，卻顧之貌。○唐俗勤儉。故其民閒，終歲勞苦，不敢少休。及其歲晩務閒之時，乃敢相與燕飲為樂而言，今蟋蟀在堂，而歲忽已晩矣。當此之時，而不為樂，則日月將舍我而去矣。然其憂深而思遠也。故方燕樂，而又遽相戒曰：今雖不可以不為樂，然不已過於樂乎。盍亦顧念其職之所居者，使其雖好樂而無荒。若彼良士之長慮而卻顧焉，則可以不至於危亡也。蓋其民俗之厚，而前聖遺風之遠如此。】○蟋蟀在堂，歲聿其逝。今我不樂，日月其邁【叶力制反】。無已大康。職思其外【葉五墜反】，好樂無荒。良士蹶蹶。【賦也。逝邁，皆去也。外，餘也。其所治之事，固當思之。而所治之餘，亦不敢忽。蓋其事變，或出於平常思慮之所不及。故當過而備之也。蹶蹶，動而敏於事也。】○蟋蟀在堂，役車其休。今我不樂，日月其慆【音叨。葉侘侯反】。無已大康。職思其憂，好樂無荒。良士休休。【賦也。庶人乘役車。歲晩則百工皆休矣。慆，過也。休休，安閒之貌。樂而有節，不至於淫，所以安也。】

S2蟋蟀三章章八句

山有樞，隰有榆。子有衣裳，弗曳弗婁。子有車馬，弗馳弗驅。宛其死矣，他人是愉。【興也。樞，荎也。今刺榆也。榆，白枌也。婁，亦曳也。馳，走。驅，策也。宛，坐見貌。愉，樂也。○此詩蓋亦答前篇之意，而解其憂。故言，山則有樞矣，隰則有榆矣。子有衣裳車馬，而不服不乘，則一旦宛然以死，而他人取之以為己樂矣。蓋言，不可不及時為樂。然其憂愈深，而意愈蹙矣。】○山有栲【音考。葉去九反】，隰有杻【音紐】。子有廷內，弗洒弗埽【叶蘇后反】。子有鐘鼓，弗鼓弗考【葉去九反】。宛其死矣，他人是保【叶補苟反】。【○興也。栲，山樗也。似樗，色小白，葉差狹。杻，檍也。葉似杏而尖，白色，皮正赤。其理多曲少直。材可為弓弩乾者也。考，擊也。保，居有也。】○山有漆【音七】，隰有栗。子有酒食，何不日鼓瑟，且以喜樂【音洛】，且以永日。宛其死矣，他人入室。【興也。君子無故，琴瑟不離於側。永，長也。人多憂，則覺日短。飲食作樂，可以永長此日也。】

S2山有樞三章章八句

揚之水，白石鑿鑿【音作】。素衣朱襮【音博】，從子於沃【葉鬱鏄反】。旣見君子，云何不樂【音洛】。【○比也。鑿鑿，巉岩貌。襮，領也。諸侯之服繡黼領而丹朱純也。子，指桓叔也。沃，曲沃也。○晉昭侯封其叔父成師於曲沃。是為桓叔。其後沃盛強，而晉微弱，國人將叛而歸之。故作此詩。言水緩弱而石巉巖，以比晉衰而沃盛。故欲以諸侯之服，從桓叔于曲沃，且自喜其見君子，而無不樂也。】○揚之水，白石皓皓【叶胡暴反】。素衣朱繡【葉先妙反】，從子于鵠【叶居號反】。旣見君子，云何其憂【葉一笑反】。【○比也。朱繡，卽朱襮也。鵠，曲沃邑也。】○揚之水，白石粼粼。我聞有命【叶彌并反】。不敢以告人。【比也。粼粼，水淸石見之貌。聞其命，而不敢以告人者，為之隱也。桓叔將以傾晉，而民為之隱。蓋欲其成矣。○李氏曰：古者不軌之臣，欲行其志，必先施小惠，以收眾情。然後民翕然從之。田氏之於齊，亦猶是也。故其召公子陽生於魯，國人皆知其已至，而不言。所謂我聞有命，不敢以告人也。】

S2揚之水三章二章章六句一章四句

椒聊之實，蕃衍盈升。彼其【音記】之子，碩大無朋。椒聊且【音疽】，遠條且。【興而比也。椒，樹。似茱莄，有針刺。其實味辛，而香烈。聊，語助也。朋，比也。且，歎詞。遠條，長枝也。○椒之蕃盛，則採之盈升矣。彼其之子，則碩大而無朋矣。椒聊且遠條且，嘆其枝遠而實益蕃也。此不知其所指。序亦以為沃也。】○椒聊之實，蕃衍盈掬【音菊】。彼其之子，碩大且篤。椒聊且，遠條且。【興而比也。兩手曰掬。篤，厚也。】

S2椒聊二章章六句

綢【音儔】繆【平聲】束薪，三星在天【葉鐵因反】。今夕何夕，見此良人。子兮子兮，如此良人何。【興也。綢繆，猶纏綿也。三星，心也。在天，昬始見於東方，建辰之月也。良人，夫稱也。○國亂民貧，男女有失其時，而後得遂其婚姻之禮者。詩人敘其婦語夫之詞曰：方綢繆以束薪也，而仰見三星之在天。今夕不知其何夕也。而忽見良人之在此。旣又自謂曰：子兮子兮，其將奈此良人何哉。喜之甚而自慶之詞也。】○綢繆束芻【叶側九反】，三星在隅【葉語口反】。今夕何夕，見此邂【音械】逅【音候。葉狼口反】。子兮子兮，如此邂逅何。【興也。隅，東南隅也。昏見之星。至此則夜久也。邂逅，相遇之意。此為夫婦相語之詞也。】○綢繆束楚，三星在戶。今夕何夕，見此粲者【叶章與反】。子兮子兮，如此粲者何。【興也。戶，室戶也。戶，必南出。昬見之星至此，則夜分矣。粲，美也。此為夫語婦之詞也。或曰：女三為粲。一妻二妾也。】

S2綢繆三章章六句

有杕【音第】之杜，其葉湑湑【上聲】，獨行踽踽【音矩】。豈無他人，不如我同父。嗟行之人，胡不比【音鼻】焉。人無兄弟，胡不佽【音次】焉。【興也。杕，特也。杜，赤棠也。湑湑，盛貌。踽踽，無所親之貌。同父，兄弟也。比，輔。佽，助也。○此無兄弟者，自傷其孤特，而求助於人之詞。言杕然之杜，其葉猶湑湑然。人無兄弟，則獨行踽踽。曾杜之不如矣。然豈無他人之可與同行也哉。特以其不如我兄弟，是以不免於踽踽耳。於是嗟歎。行路之人，何不閔我之獨行而見親，憐我之無兄弟而見助乎。】○有杕之杜，其葉菁菁【音精】，獨行睘睘【音瓊】。豈無他人，不如我同姓【叶桑經反】。嗟行之人，胡不比焉。人無兄弟，胡不佽焉。【興也。菁菁，亦盛貌。睘睘，無所依貌。】

S2杕杜二章章九句

羔裘豹袪【音嶇】，自我人居居。豈無他人，維子之故。【賦也。羔裘，君純羔，大夫以豹飾。袪，袂也。居居，未詳。】○羔裘豹袖【音袖】，自我人究究。豈無他人，維子之好【去聲。叶呼候反】。【賦也。袖，猶袪也。究究，亦未詳。】

S2羔裘二章章四句。【此詩不知所謂。不敢強解。】

肅肅鴇羽，集于苞栩【音許】。王事靡盬【音古】。不能蓺稷黍，父母何怙【音戶】。悠悠蒼天，曷其有所。【比也。肅肅，羽聲。鴇，鳥名。似鴈而大。無後趾。集，止也。苞，叢生也。栩，柞櫟也。其子為皂斗。殻可以染皂者是也。盬，不攻致也。蓺，樹。怙，恃也。○民從征役，而不得養其父母。故作此詩。言鴇之性，不樹止，而今乃飛集于苞栩之上。如民之性，本不便於勞苦，今乃久從征役，而不得耕田以供子職也。悠悠蒼天，何時使我得其所乎。】○肅肅鴇翼，集於苞棘。王事靡盬。不能蓺黍稷，父母何食。悠悠蒼天，曷其有極。【比也。極，已也。】○肅肅鴇行【音杭】，集於苞桑。王事靡盬。不能蓺稻粱，父母何嘗。悠悠蒼天，曷其有常。【比也。行，列也。稻，卽今南方所食稻米。水生而色白者也。粱，粟類也。有數色。嘗，食也。常，復其常也。】

S2鴇羽三章章七句

豈曰無衣七兮，不如子之衣，安且吉兮。【賦也。侯伯七命。其車旗衣服，皆以七為節。子，天子也。○史記曲沃桓叔之孫武公伐晉滅之。盡以其寶器，賂周釐王。王以武公為晉君，列於諸侯。此詩蓋述其請命之意。言我非無是七章之衣也。而必請命者，蓋以不如天子之命服之為安且吉也。蓋當是時周室雖衰，曲刑猶在。武公旣負弒君簒國之罪，則人得討之，而無以自立於天地之閒。故賂王請命，而為說如此。然其倨慢無禮，亦已甚矣。釐王貪其寶玩，而不思天理民彞之不可廢。是以誅討不加，而爵命行焉，則王綱於是乎不振，而人紀或幾乎絕矣。嗚呼痛哉。】○豈曰無衣六兮，不如子之衣，安且燠【音郁】兮。【賦也。天子之卿六命。變七言六者，謙也。不敢以當侯伯之命，得受六命之服。比於天子之卿，亦幸矣。燠，煖也。言其可以久也。】

S2無衣二章章三句

有杕之杜，生于道左。彼君子兮，噬【音逝】肯適我。中心好【去聲】之。曷飲食【音嗣】之。【比也。左，東也。噬，發語詞。曷，何也。○此人好賢，而恐不足以致之。故言，此杕然之杜，生于道左，其蔭不足以休息。如己之寡弱，不足恃頼，則彼君子者，亦安肯顧而適我哉。然其中心好之，則不已也。但無自而得飲食之耳。夫以好賢之心如此，則賢者安有不至。而何寡弱之足患哉。】○有杕之杜，生於道周。彼君子兮，噬肯來遊。中心好之。曷飲食之。【比也。周，曲也。】

S2有杕之杜二章章六句

葛生蒙楚，蘞【音廉】蔓於野【葉上與反】。予美亡此。誰與獨處。【興也。蘞，草名。似栝樓。葉盛而細。蔓，延也。予美，婦人指其夫也。○婦人以其夫久從征役而不歸，故言葛生而蒙于楚，蘞生而蔓于野，各有所依托。而予之所美者，獨不在是。則誰與，而獨處於此乎。】○葛生蒙棘，蘞蔓于域。予美亡此。誰與獨息。【興也。域，塋域也。息，止也。】○角枕粲兮，錦衾爛兮。予美亡此。誰與獨旦。【賦也。粲爛，華美鮮明之貌。獨旦，獨處至旦也。】○夏之日，冬之夜【叶羊茹反】，百歲之後，歸于其居【葉姬御反】。【○賦也。夏日永，冬夜永。居，墳墓也。○夏日冬夜，獨居憂思，於是為切。然君子之歸無期。不可得而見矣。要死而相從耳。鄭氏曰：言此者，婦人專一，義之至，情之盡。蘇氏曰：思之深，而無異心，此唐風之厚也。】○冬之夜【同上】，夏之日，百歲之後【叶音戶】，歸于其室。【賦也。室，壙也。】

S2葛生五章章四句

采苓采苓，首陽之巔【叶典因反】。人之為言，苟亦無信【叶斯人反】。舍【音舍】旃舍旃，苟亦無然。人之為言，胡得焉。【比也。首陽，首山之南也。巔，山頂也。旃，之也。○此刺聽讒之詩。言子欲採苓於首陽之巔乎。然人之為是言以告子者，未可遽以為信也。姑舍置之，而無遽以為然。徐察而審聽之，則造言者無所得，而讒止矣。或曰：興也。下章放此。】○採苦採苦，首陽之下【叶後五反】。人之為言，苟亦無與。舍旃舍旃，苟亦無然。人之為言，胡得焉。【比也。苦，苦菜也。生山田及澤中，得霜甜脆而美。與，許也。】○採葑採葑，首陽之東。人之為言，苟亦無從。舍旃舍旃，苟亦無然。人之為言，胡得焉。【比也。從，聽也。】

S2采苓三章章八句

S3唐國十二篇三十三章二百三句

S2秦一之十一。【秦，國名。其地在禹貢雍州之域，近鳥鼠山。初伯益佐禹，治水有功。賜姓嬴氏。其後中潏居西戎，以保西垂。六世孫大駱生成及非子。非子事周孝王，養馬於汧渭之閒，馬大繁息。孝王封為附庸，而邑之秦。至宣王時，犬戎滅成之族。宣王遂命非子曽孫秦仲，為大夫誅西戎不克，見殺。及幽王為西戎犬戎所殺，平王東遷。秦仲孫襄公以兵送之。王封襄公為諸侯，曰：能逐犬戎。卽有岐豐之地。襄公遂有周西都畿內八百里之地。至玄孫德公，又徙於雍。秦，卽今之秦州，雍，今京兆府興平縣是也。】

有車鄰鄰，有馬白顚【叶典因反】。未見君子，寺人之令【平聲】。【○賦也。鄰鄰，眾車行聲。白顚，額有白毛，今謂之的顙。君子，指秦君。寺人，內小臣也。令，使也。○是時秦君始有車馬及此寺人之官，將見者，必先使寺人通之。國人創見而誇美之也。】○阪【音反】有漆，隰有栗。旣見君子，並坐鼓瑟。今者不樂【音洛】，逝者其耋【音垤。葉地一反】。【○興也。八十曰耋。○阪則有漆矣。隰則有栗矣。旣見君子，則並坐鼓瑟矣。失今不樂，則逝者其耋矣。】○阪有桑，隰有楊。旣見君子，並坐鼓簧。今者不樂，逝者其亡。【興也。簧，笙中金葉。吹笙，則鼓動之以出聲者也。】

S2車鄰三章一章四句二章章六句

駟驖【音鐵】孔阜，六轡在手。公之媚子，從公于狩【葉始九反】。【○賦也。駟驖，四馬，皆黑色如鐵也。孔，甚也。阜，肥大也。六轡者，兩服兩驂，各兩轡，而驂馬兩轡，納之於觼。故惟六轡在手也。媚子，所親愛之人也。此亦前篇之意也。】○奉時辰牡，辰牡孔碩【葉常灼反】。公曰左之，舍【音舍】拔【音鈸】則獲【葉黃郭反】。【○賦也。時，是。辰，時也。牡，獸之】牡【者也。辰牡者，冬獻狼，夏獻麋，春秋獻鹿豕之類。奉之者，虞人翼以待射也。碩，肥大也。公曰左之者，命御者，使左其車以射獸之左也。蓋射必中其左，乃為中殺。五御，所謂逐禽左者，為是故也。拔，矢括也。曰左之而舍拔，無不獲者，言獸之多，而射御之善也。】○遊於北園，四馬旣閒【叶胡田反】。輶【音田】車鸞鑣【音標】，載獫【音殮】歇驕【音囂】。【○賦也。田事已畢。故遊于北園。閒，調習也。輶，輕也。鸞，鈴也。效鸞鳥之聲。鑣，馬衘也。驅逆之車，置鸞於馬衘之兩旁。乘車，則鸞在衡，和在軾也。獫歇驕，皆田犬名。長喙曰獫，短喙曰歇驕。以車載犬。蓋以休其足力也。韓愈畫記有騎擁田犬者，亦此類。】

S2駟驖三章章四句

小戎俴【音踐】收，五楘【音木】梁輈【音舟】。游環脅驅【葉倶懼反。又居錄反】，陰靷【音胤】鋈【音沃】續【葉辭屢反。又如字】。文茵【音因】暢轂【葉。又去聲】，駕我騏【音其】馵【音注。又之錄反】。言念君子，溫其如玉。在其板屋，亂我心曲。【賦也。小戎，兵車也。俴，淺也。收，軫也。謂車前後兩端橫木。所以收】斂【所載者也。凡車之制，廣皆六尺六寸，其平地任載者為大車，則軫深八尺，兵車則軫深四尺四寸。故曰小戎俴收也。五，五束也。楘，歷錄然文章之貌也。梁輈，從前軫以前，稍曲而上至衡，則向下鉤之橫衡於輈下。而輈形穹隆，上曲如屋之梁。又以皮革五處束之。其文章歷錄然也。游環，靷環也。以皮為環。當兩服馬之背上。游移前卻無定處。引兩驂馬之外轡，貫其中而執之。所以制驂馬，使不得外出。左傳曰：如驂之有靷，是也。脅驅，亦以皮為之。前系於衡之兩端，後系於軫之兩端。當服馬脅之外。所以驅驂馬使不得內入也。陰，揜軓也。軓在軾前，而以板橫側揜之。以其陰映此軓，故謂之陰也。靷，以皮二條前系驂馬之頸，後係陰版之上也。鋈續，陰版之上，有續靷之處，消白金沃灌其環，以為飾也。蓋車衡之長，六尺六寸，止容二服，驂馬之頸，不當於衡。故別為二靷以引車。亦謂之靳。左傳曰：兩靷將絕，是也。文茵，車中所坐，虎皮褥也。暢，長也。轂者，車輪之中，外持輻內受軸者也。大車之轂，一尺有半，兵車之轂，長三尺二寸。故兵車曰暢轂。騏，騏文也。馬左足白曰馵。君子，婦人目其夫也。溫其如玉，美之之詞也。板屋者，西戎之俗。以版為屋。心曲，心中委曲之處也。○西戎者，秦之臣子所與不共戴天之讎也。襄公上承天子之命，率其國人，往而征之。故其從役者之家人，先誇車甲之盛如此，而後及其私情。蓋以義興師，則雖婦人，亦知勇於赴敵，而無所怨矣。】○四牡孔阜【扶有反】，六轡在手。騏駵【音留】是中【叶諸仍反】，騧驪是驂。龍盾【順允反】之合，鋈以觼軜【音納】。言念君子，溫其在邑。方何為期，胡然我念之。【賦也。赤馬黑鬣曰駵。中，兩服馬也。黃馬黑喙曰騧。驪，黑色也。盾，乾也。畫龍於盾，合而載之，以為車上之衛。必載二者，備破毀也。觼，環之有舌也。軜，驂內轡也。置觼於軾前，以係軜。故謂之觼軜。亦消沃白金，以為飾也。邑，西鄙之邑也。方，將也。將以何時為歸期乎。何為使我思念之極也。】○俴駟孔群，厹矛鋈錞。蒙伐有苑【叶音氳】，虎韔【敕亮反】鏤膺。交韔二弓，竹閉緄【古本反】縢【直登反】。言念君子，載寢載興。厭厭良人，秩秩德音。【賦也。俴駟，四馬皆以淺薄之金為甲。欲其輕而易於馬之旋習也。孔，甚。群，和也。厹矛，三隅矛也。鋈錞，以白金沃矛之下端平底者也。蒙，雜也。伐，中乾也。盾之別名。苑，文貌。畫雜羽之文於盾上也。虎韔，以虎皮為弓室也。鏤膺，鏤金以飾馬當胸帶也。交韔，交二弓於韔中。謂顚倒安置之。必二弓，以備壞也。閉，弓檠也。儀禮作■韋必。緄，繩。縢，約也。以竹為閉，而以繩約之於弛弓之里。檠弓體使正也。載寢載興，言思之深，而起居不寧也。厭厭，安也。秩秩，有序也。】

S2小戎三章章十句

蒹【古括反】葭【音加】蒼蒼，白露為霜。所謂伊人，在水一方。溯洄【音回】從之，道阻且長。溯游從之，宛在水中央。【賦也。蒹，似萑而細，高數尺。又謂之藨。葭，蘆也。蒹葭未敗，而露始為霜。秋水時至，百川灌河之時也。伊人，猶言彼人也。一方，彼一方也。遡洄，逆流而上也。溯游，順流而下也。宛然，坐見貌。在水之中央，言近而不可至也。○言秋水方盛之時，所謂彼人者，乃在水之一方，上下求之而皆不可得。然不知其何所指也。】○蒹葭悽淒，白露未晞。所謂伊人，在水之湄。溯洄從之，道阻且躋。溯游從之，宛在水中坻【音遲】。【○賦也。淒淒，猶蒼蒼也。晞，乾也。湄，水草之交也。躋，升也。言難至也。小渚曰坻。】○蒹葭採採【叶此禮反】，白露未已。所謂伊人，在水之涘【葉以始二音】。溯洄從之，道阻且右【叶羽軌反】。溯游從之，宛在水中沚。【賦也。采採，言其盛而可采也。已，止也。右，不相直而出其右也。小渚曰沚。】

S2蒹葭三章章八句

終南何有，有條有梅【叶莫悲反】。君子至止，錦衣狐裘【叶渠之反】。顏如渥【音握】丹，其君也哉葉將黎反。【○興也。終南，山名。在今京兆府南。條，山楸也。皮葉白，色亦白，材理好。宜為車版。君子，指其君也。至止，至終南之下也。錦衣狐裘，諸侯之服也。玉藻曰：君衣狐白裘，錦衣以裼之。渥，漬也。其君也哉，言容貌衣服稱其為君也。此秦人美其君之詞。亦車鄰駟驖之意也。】○終南何有，有紀有堂。君子至止，黻【音弗】衣繡裳。佩玉將將【音槍】，壽考不忘。【興也。紀，山之廉角也。堂，山之寬平處也。黻之狀，亞兩己相戾也。繡，刺繡也。將將，佩玉聲也。壽考不忘者，欲其居此位服此服，長久而安寧也。】

S2終南二章章六句

交交黃鳥，止於棘。誰從穆公，子車奄息。維此奄息，百夫之特。臨其穴【葉戶橘反】，惴惴其慄。彼蒼者天【葉鐵因反】，殲【音尖】我良人。如可贖兮，人百其身。【興也。交交，飛而往來之貌。從穆公，從死也。子車，氏。奄息，名。特，傑出之稱，穴，壙也。惴惴，懼貌。慄，懼。殲，盡。良，善。贖，貿也。○秦穆公卒。以子車氏之三子為殉。皆秦之良也。國人哀之，為之賦黃鳥。事見春秋傳。卽此詩也。言交交黃鳥，則止于棘矣。誰從穆公。則子車奄息也。蓋以所見起興也。臨穴而惴惴，蓋生納之壙中也。三子皆國之良，而一旦殺之。若可貿以他人，則人皆願百其身以易之矣。】○交交黃鳥，止于桑。誰從穆公，子車仲行【音杭】。維此仲行，百夫之防。臨其穴，惴惴其慄。彼蒼者天，殲我良人。如可贖兮，人百其身。【興也。防，當也。言一人可以當百夫也。】○交交黃鳥，止於楚。誰從穆公，子車針【音柑】虎。維此針虎，百夫之御。臨其穴，惴惴其慄。彼蒼者天，殲我良人。如可贖兮，人百其身。【興也。禦，猶當也。】

S2黃鳥三章章十二句。【春秋傳曰：君子曰：秦穆公之不為盟主也，宜哉。死而棄民。先王違世，猶貽之法。而況奪之善人乎。今縱無法以遺後嗣，而又收其良以死。難以在上矣。君子，是以知秦之不復東征也。愚按穆公於此其罪不可逃矣。但或以為，穆公遺命如此，而三子自殺以從，則三子亦不得為無罪。今觀臨穴惴慄之言，則是康公從父之亂命迫，而納之於壙。其罪有所歸矣。又按史記，秦武公卒。初以人從死。死者六十六人。至穆公遂用百七十七人，而三良與焉。蓋其初特出於戎狄之俗，而無明王賢伯以討其罪。於是習以為常，則雖以穆公之賢，而不免。論其事者，亦徒閔三良之不幸，而歎秦之衰。至於王政不綱，諸侯擅命，殺人不忌，至於如此，則莫知其為非也。嗚呼俗之弊也久矣。其後始皇之葬，後宮皆令從死，工匠生閉墓中。尚何恠哉。】

鴥【音聿】彼晨風【叶孚愔反】，鬱彼北林。未見君子，憂心欽欽。如何如何，忘我實多。【興也。鴥，疾飛貌。晨風，鸇也。鬱，茂盛貌。君子，指其夫也。欽欽，憂而不忘之貌。○婦人以夫不在而言。鴥彼晨風，則歸於鬱然之北林矣。故我未見君子，而憂心欽欽也。彼君子者如之何而忘我之多乎。此與扊扅之歌同意。蓋秦俗也。】○山有苞櫟【音歷。叶歷各反】，隰有六駁【音剝】。未見君子，憂心靡樂【音洛】。如何如何，忘我實多。【興也。駁，梓榆也。其皮青白如駁。○山則有苞櫟矣，隰則有六駁矣。未見君子，則憂心靡樂矣。靡樂則憂之甚也。】○山有苞棣，隰有樹檖。未見君子，憂心如醉。如何如何，忘我實多。【興也。棣，唐棣也。檖，赤羅也。實似梨而小，酢可食。如醉，則憂又甚矣。】

S2晨風三章章六句

豈曰無衣，與子同袍【葉歩謀反】。王于興師，脩我戈矛，與子同仇。【賦也。袍，襺也。戈，長六尺六寸。矛，長二丈。王于興師，以天子之命，而興師也。○秦俗強悍，樂於戰鬥。故其人平居而相謂曰：豈以子之無衣，而與子同袍乎。蓋以王于興師，則將修我戈矛，而與子同仇也。其歡愛之心足以相死如此。蘇氏曰：秦本周地。故其民猶思周之盛時，而稱先王焉。或曰：興也。取與子同三字為義。後章放此。】○豈曰無衣，與子同澤【叶徒洛反】。王於興師，修我矛戟【叶訖約反】，與子偕作。【賦也。澤，裏衣也。以其親膚近於垢澤，故謂之澤。戟，車戟也。長丈六尺。】○豈曰無衣，與子同裳。王于興師，脩我甲兵【葉晡茫反】，與子偕行【葉戶郎反】。【○賦也。行，往也。】

S2無衣三章章五句。【秦人之俗，大抵尚氣槩，先勇力，忘生輕死。故其見於詩如此。然本其初而論之，岐豐之地，文王用之，以興二南之化。如彼其忠且厚也。秦人用之。未幾而一變其俗，至於如此。則已悍然有招八州而朝同列之氣矣。何哉。雍州土厚水深。其民厚重質直，無鄭衛驕惰浮靡之習。以善導之，則易興起，而篤於仁義。以猛驅之，則其強毅果敢之資，亦足以強兵力農，而成富強之業。非山東諸國所及也。嗚呼後世欲為定都立國之計者，誠不可不監乎此，而凡為國者，其於導民之路，尤不可不審其所之也。】

我送舅氏，曰至渭陽。何以贈之，路車乘【去聲】黃。【賦也。舅氏，秦康公之舅，晉公子重耳也。出亡在外，穆公召而納之。時康公為太子。送之渭陽，而作此詩。渭，水名。秦時都雍。至渭陽者蓋東行。送之於咸陽之地也。路車，諸侯之車也。乘黃，四馬皆黃也。】○我送舅氏，悠悠我思【葉新齎反】。何以贈之，瓊瑰【音媯】玉佩【叶蒲眉反】。【○賦也。悠悠，長也。序以為時康公之母穆姬已卒。故康公送其舅，而念母之不見也。或曰：穆姬之卒，不可考。此但別其舅而懷思耳。瓊瑰，石而次玉。】

S2渭陽二章章四句。【按春秋傳，晉獻公烝於齊姜。生秦穆夫人太子申生。娶犬戎胡姬生重耳。小戎子生夷吾。驪姬生奚齊。其娣生卓子。驪姬譖申生，申生自殺。又譖二公子。二公子皆出奔。獻公卒。奚齊卓子繼立。皆為大夫里克所弒。秦穆公納夷吾。是為惠公。卒。子圉立。是為懷公。立之明年，秦穆公又召重耳而納之。是為文公。王氏曰：至渭陽者，送之遠也。悠悠我思者，思之長也。路車乘黃，瓊瑰玉佩者，贈之厚也。廣漢張氏曰：康公為太子，送舅氏而念母之不見。是固良心也。而卒不能自克於令孤之役。怨欲害乎良心也。使康公知循是心養其端而充之，則怨欲可消矣。】

於我乎，夏屋渠渠，今也每食無餘。於【音籲】嗟乎，不承權輿。【賦也。夏，大也。渠渠，深廣貌。承，繼也。權輿，始也。○此言其君始有渠渠之夏屋，以待賢者，而其後禮意寖衰，供意寖薄。至於賢者每食而無餘。於是嘆之。言不能繼其始也。】○於我乎，每食四簋【葉已有反】，今也每食不飽【葉捕苟反】。於嗟乎，不承權輿。【賦也。簋，瓦器。容斗二升。方曰簠，圓曰簋。簠盛稻梁，簋盛黍稷。四簋，禮食之盛也。】

S2權輿二章章五句。【漢楚元王，敬禮申公白公穆生。穆生不嗜酒。元王每置酒，嘗為穆生設醴。及王戊卽位，常設。後忘設焉。穆生退曰：可以逝矣。醴酒不設。王之意怠。不去楚人將鉗我於市。遂稱疾。申公白公強起之曰：獨不念先王之德歟。今王一旦失小禮，何足至此。穆生曰：先王之所以禮吾三人者，為道之存故也。今而忽之。是忘道也。忘道之人，胡可與久處。豈為區區之禮哉。遂謝病去。亦此詩之意也。】

S3秦國十篇二十七章一百八十一句

S2陳一之十二。【陳，國名。大皥伏羲氏之墟。在禹貢豫州之東，其地廣平，無名山大川。西望外方，東不及孟諸。周武王時，帝舜之胄，有虞閼父為周陶正。武王賴其利器用，與其神明之後，以元女大姬妻其子滿，而封之于陳。都于宛丘之側。與黃帝帝堯之後，共為三恪，是為胡公。大姬婦人尊貴，好樂巫覡歌舞之事。其民化之。今之陳州卽其地也。】

子之湯【音蕩】兮，宛丘之上兮。洵【音荀】有情兮，而無望兮。【賦也。子，指遊蕩之人也。湯，蕩也。四方高中央下曰宛丘。洵，信也。望，人所瞻望也。○國人見此人常遊蕩於宛丘之上，故敘其事以刺之。言雖信有情思而可樂矣，然無威儀可瞻望也。】○坎其擊鼓，宛丘之下【叶後五反】。無冬無夏【葉與。下同】，值【音治】其鷺羽。【賦也。坎，擊鼓聲。值，植也。鷺，春鉏。今鷺鷥。好而潔白，頭上有長毛十數枚。羽，以其羽為翳，舞者持以指麾也。言無時不出遊，而鼓舞於是也。】○坎其擊缶【音否】，宛丘之道【叶徒厚反】。無冬無夏，值其鷺翿【音導。葉殖有反】。【○賦也。缶，瓦器。可以節樂。翿，翳也。】

S2宛丘三章章四句

東門之枌【音文】，宛丘之栩【音許】。子仲之子，婆娑【音梭】其下【叶後五反】。【○賦也。枌，白榆也。先生葉卻著莢。皮色白。子仲之子，子仲之女也。婆娑，舞貌。○此男女聚會歌舞，而賦其事以相樂也。】○穀旦于差【音釵。叶七何反】，南方之原。不績其麻【叶謨婆反】，市也婆娑。【賦也。穀，善。差，擇也。○旣差擇善旦，以會于南方之原。於是棄其業以舞於市而往會也。】○穀旦于逝，越以鬷【音宗】邁【叶力制反】。視爾如荍【音翹】，貽我握椒。【賦也。逝，往。越，於。鬷，眾也。邁，行也。荍，芘芣也。又名荊葵。紫色。椒，芬芳之物也。○言又以善旦而往。於是以其眾行，而男女相與道，其慕悅之詩曰：我視爾顏色之美，如芘芣之華。於是遺我以一握之椒。而交情好也。】

S2東門之枌三章章四句

衡門之下，可以棲【音西】遲。泌【音秘】之洋洋，可以樂【音洛】飢。【賦也。衡門，橫木為門也。門之深者，有阿塾堂宇。此惟橫木為之。棲遲，遊息也。泌，泉水也。洋洋，水流貌。○此隱居自樂，而無求者之詞。言衡門雖淺陋，然亦可以游息。泌水雖不可飽，然亦可以玩樂而忘飢也。】○豈其食魚，必河之魴【音房】。豈其取【音娶】妻，必齊之姜。【賦也。姜，齊姓。】○豈其食魚，必河之鯉。豈其取妻，必宋之子【葉獎里反】。【○賦也。子，宋姓。】

S2衡門三章章四句

東門之池，可以漚【烏豆反】麻【叶謨婆反】。彼美淑姬，可與晤【音悞】歌。【興也。池，城池也。漚，漬也。治麻者，必先以水漬之。晤，猶解也。○此亦男女會遇之詞。蓋因其會遇之地所見之物，以起興也。】○東門之池，可以漚紵【音苧】。彼美淑姬，可與晤語。【興也。紵，麻屬。】○東門之池，可以漚菅【音閒，叶居賢反】。彼美淑姬，可與晤言。【興也。菅，葉似茅而滑澤。莖有白粉，柔韌。宜為索也。】

S2東門之池三章章四句

東門之楊，其葉牂牂【音臧】。昏以為期，明星煌煌。【興也。東門，相期之地也。楊，柳之揚起者也。牂牂，盛貌。明星，啟明也。煌煌，大明貌。○此亦男女期會，而有負約不至者。故因其所見，以起興也。】○東門之楊，其葉肺肺【音霈】。昏以為期，明星晢晢【音制】。【○興也。肺肺，猶牂牂也。晢晢，猶煌煌也。】

S2東門之楊二章章四句

墓門有棘，斧以斯之。夫也不良，國人知之。知而不已，誰昔然矣。【興也。墓門，凶僻之地。多生荊棘。斯，析也。夫，指所刺之人也。誰昔，昔也。猶言疇昔也。○言墓門有棘，則斧以斯之矣。此人不良，則國人知之矣。國人知之，猶不自改，則自疇昔而已然。非一日之積矣。所謂不良之人，亦不知其何所指也。】○墓門有梅，有鴞萃止。夫也不良，歌以訊【叶息悴反】之。訊予不顧【叶果五反】，顛倒思予【叶演女反】。【○興也。鴟鴞，惡聲之鳥也。萃，集。訊，告也。顛倒，狼狽之狀。○墓門有梅，則有鴞萃之矣。夫也不良，則有歌其惡以訊之者矣。訊之而不予顧，至於顛倒然後思予，則豈有所及哉。或曰：訊予之予，疑當依前章作而字。】

S2墓門二章章六句

防有鵲巢，卭【音窮】有旨苕【音條。叶徒刀反】。誰侜【音周】予美，心焉忉忉【音刀。】【○興也。防，人所築以捍水者。卭，丘。旨，美也。苕，苕饒也。莖如勞豆而細，葉似蒺蔾而青。其莖葉綠色。可生食。如小豆藿也。侜，侜張也。猶鄭風之所謂迋也。予美，指所與私者也。忉忉，憂貌。○此男女之有私，而憂或閒之之詞。故曰：防，則有鵲巢矣。卭，則有旨苕矣。今此何人，而侜張予之所美，使我憂之而至於忉忉乎。】○中唐有甓【音闢】，卭有旨鷊【音逆】。誰侜予美，心焉惕惕【音剔】。【○興也。廟中路，謂之唐。甓，瓴甋也。鷊，小草。雜色。如綬。惕惕，猶忉忉也。】

S2防有鵲巢二章章四句

月出皎兮，佼【音絞】人僚【音了】兮。舒窈【音杳】糾【音矯】兮，勞心悄兮。【興也。皎，月光也。佼人，美人也。僚，好貌。窈，幽遠也。糾，愁結也。悄，憂也。○此亦男女相悅而相念之詞。言月出則皎然矣。佼人則僚然矣。安得見之，舒窈糾之情乎。是以為之勞心而悄然也。】○月出皓【音昊】兮，佼人懰【音柳。葉朗老反】兮。舒懮【音黝】受【葉時倒反】兮，勞心慅【音草】兮。【興也。懰，好貌。懮受，憂思也。慅，猶悄也。】○月出照兮，佼人燎【音料】兮。舒夭【上聲】紹【音邵】兮，勞心慘【當作懆。七弔反】兮。【興也。燎，明也。夭紹，糾緊之意。慘，憂也。】

S2月出三章章四句

胡為乎株林。從夏【上聲】南【叶尼心反。下同】。匪適株林，從夏南。【賦也。株林，夏氏邑也。夏南，徵舒字也。○靈公淫於夏徵之母，朝夕而往夏氏之邑。故其民相與語曰：君胡為乎株林乎。曰：從夏南耳。然則非適株林也。特以從夏南故耳。蓋淫乎夏姬不可言也。故以從其子言之。詩人之忠厚如此。】○駕我乘【去聲】馬【葉滿補反】，說【音稅】於株野【葉上與反】。乘【平聲】我乘駒，朝食於株。【賦也。說，舍也。馬六尺以下曰駒。】

S2株林二章章四句。【春秋傳，夏姬，鄭穆公之女也。嫁於陳大夫夏御叔。靈公與其大夫孔寧儀行父通焉。洩冶諫不聽，而殺之。後卒為其子徵舒所弒，而徵舒復為楚莊王所誅。】

彼澤之陂，有蒲與荷【音何】。有美一人，傷如之何。寤寐無為，涕泗【音四】滂沱。【興也。陂，澤障也。蒲，水草可為席者。荷，芙蕖也。自目曰涕，自鼻曰泗。○此詩之旨，與月出相類。言彼澤之陂，則有蒲與荷矣。有美一人，而不可見，則雖憂傷，而如之何哉。寤寐無為。涕泗滂沱而已矣。】○彼澤之陂，有蒲與蕑【音閒。叶居賢反】。有美一人，碩大且卷【音權】。寤寐無為，中心悁悁【音娟】。【○興也。蕑，蘭也。卷，鬢髮之美也。悁悁，猶悒悒也。】○彼澤之陂，有蒲菡萏【葉待檢反】。有美一人，碩大且儼。寤寐無為，輾轉伏枕【葉知險反】。【○興也。菡萏，荷華也。儼，矜莊貌。輾轉伏枕，臥而不寐，思之深且久也。】

S2澤陂三章章六句

S3陳國十篇二十六章一百二十四句。【東萊呂氏曰：變風終於陳靈。其閒男女夫婦詩，一何多邪。曰：有天地然後有萬物。有萬物然後有男女。有男女然後有夫婦。有夫婦然後有父子。有父子然後有君臣。有君臣然後有上下。有上下然後禮義有所錯。男女者，三綱之本，萬事之先也。正風之所以為正者，舉其正者以勸之也。變風之所以為變者，舉其不正者以戒之也。道之升降，時之治亂，俗之污隆，民之死生，於是乎在。錄之煩悉，篇之重複，亦何疑哉。】

S2檜一之十三。【檜，國名。高辛氏火正祝融之墟。在禹貢豫州外方之北，滎波之南，居溱洧之閒。其君妘姓。祝融之後，周衰為鄭桓公所滅，而遷國焉。今之鄭州卽其地也。蘇氏以為檜詩，皆為鄭作。如邶墉之於衛也。未知是否。】

羔裘逍遙，狐裘以朝【音潮。叶直勞反】。豈不爾思，勞心忉忉【音刀】。【○賦也。緇衣羔裘，諸侯之朝服。錦衣狐裘，其朝天子之服也。舊說，檜君好潔其衣服，逍遙遊宴，而不能自強於政治。故詩人憂之。】○羔裘翱翔，狐裘在堂。豈不爾思，我心憂傷。【賦也。翱翔，猶逍遙也。堂，公堂也。】○羔裘如膏【去聲】，日出有曜【叶羊號反】。豈不爾思，中心是悼。【賦也。膏，脂所漬也。日出有曜，日照之則有光也。】

S2羔裘三章章四句

庶見素冠兮。棘人欒欒【音鸞】兮。勞心慱慱【音團】兮。【賦也。庶，幸也。縞冠素紕，旣祥之冠也。黑經白緯曰縞。緣邊曰紕。棘，急也。喪事欲其總總爾。哀遽之狀也。欒欒，瘠貌。慱慱，憂勞之貌。○祥冠，祥則冠之。禫則除之。今人皆不能行三年之喪矣。安得見此服乎。當時賢者庶幾見之，至於憂勞也。】○庶見素衣兮。我心傷悲兮。聊與子同歸兮。【賦也。素冠，則素衣矣。與子同歸，愛慕之詞也。】○庶見素韠【音畢】兮。我心蘊【上聲】結【叶訖力反】兮。聊與子如一兮。【賦也。韠，蔽膝也。以韋為之。冕服謂之韍。其餘曰韠。韠從裳色。素衣素裳，則素韠矣。蘊結，思之不解也。與子如一，甚於同歸矣。】

S2素冠三章章三句。【按喪禮為父為君，斬衰三年。昔宰予欲短喪。夫子曰：子生三年，然後免於父母之懷。夫三年之喪，天下之通喪也。予也有三年之愛於其父母乎。傳曰：子夏三年之喪畢，見於夫子。援琴而弦。衎衎而樂。作而曰：先王制禮，不敢不及。夫子曰：君子也。閔子騫三年之喪畢，見於夫子。援琴而弦。切切而哀。作而曰：先王制禮，不敢過也。夫子曰：君子也。子路曰：敢問何謂也。夫子曰：子夏哀已盡，能引而致之於禮。故曰：君子也。閔子騫哀未盡，能自割以禮。故曰：子也。夫三年之喪，賢者之所輕，不肖者之所勉。】

隰有萇【音長】楚，猗【音娿】儺【音■女耶】其枝。夭【平聲】之沃沃，樂【音樂】子之無知。【賦也。萇楚，銚弋。今羊桃也。子如小麥，亦似桃。猗儺，柔順也。夭，少好貌。沃沃，光澤貌。子，指萇楚也。○政煩賦重，人不堪其苦，歎其不如草木之無知而無憂也。】○隰有萇楚，猗儺其華。夭之沃沃，樂子之無家。【賦也。無家，言無累也。】○隰有萇楚，猗儺其實。夭之沃沃，樂子之無室。【賦也。無室，猶無家也。】

S2隰有萇楚三章章四句

匪風發【叶方月反】兮，匪車偈【音挈】兮。顧瞻周道，中心怛【葉旦悅反】兮。【賦也。發，飄揚貌。偈，疾驅貌。周道，適周之路也。怛，傷也。○周室衰微，賢人憂嘆，而作此詩。言常時風發，而車偈，而中心怛然。今非風發也。非車偈也。特顧瞻周道，而思王室之陵遲。故中心為之怛然耳。】○匪風飄【叶匹妙反】兮，匪車嘌【音漂。叶匹妙反】兮。顧瞻周道，中心弔兮。【賦也。回風謂之飄。嘌，漂揺不安之貌。弔，亦傷也。】○誰能亨魚，溉【音蓋】之釜鬵【音尋】。誰將西歸，懷之好音。【興也。溉，滌也。鬵，釜屬。西歸，歸於周也。○誰能亨魚乎。有則我願為之溉其釜鬵。誰將西歸乎。有則我願慰之以好音。以見思之之甚。但有西歸之人，卽思有以厚之也。】

S2匪風三章章四句

S3檜國四篇十二章四十五句

S2曹一之十四。【曹，國名。其地在禹貢兗州陶丘之地，雷夏荷澤之野。周武王以封其弟振鐸。今之曹州卽其地也。】

蜉蝣之羽，衣裳楚楚【叶創舉反】。心之憂矣，於我歸處。【比也。蜉蝣，渠略也。似蛣蜣，身狹而長角。黃黑色。朝生暮死。楚楚，鮮明貌。○此詩蓋以時人有玩細娯而忘遠慮者，故以蜉蝣為比而刺之。言蜉蝣之羽翼，猶衣裳之楚楚可愛也。然其朝生暮死，不能久存。故我心憂之，而欲其於我歸處耳。序以為刺其君。或然。而未有考也。】○蜉蝣之翼，採採衣服【叶蒲北反】。心之憂矣，於我歸息。【比也。采採，華飾也。息，止也。】○蜉蝣掘【求勿反】閱，麻衣如雪。心之憂矣，於我歸說【音稅。葉輸爇反】。【○比也。掘閱，未詳。說，舍息也。】

S2蜉蝣三章章四句

彼候人兮，何【上聲】戈與祋【都律都外二反】。彼其【音記】之子，三百赤芾【音弗】。【○興也。候人，道路迎送賓客之官。何，掲。祋，殳也。之子，指小人。芾，冕服之韠也。一命縕芾黝珩，再命赤芾黝珩，三命赤芾蔥珩。大夫以上赤芾乘軒。○此刺其君遠君子，而近小人之詞。言彼候人而何戈與祋者宜也。彼其之子，而三百赤芾何哉。晉文公入曹數其不用禧負覊，而乘軒者三百人。其謂是歟。】○維鵜【音啼】在梁，不濡其翼。彼其之子，不稱【上聲】其服【叶蒲北反】。【○興也。鵜，洿澤水鳥也。俗所謂淘河也。】○維鵜在梁，不濡其咮【音晝】。彼其之子，不遂其媾【音垢】。【○興也。咮，喙。遂，稱。媾，寵也。遂之曰稱。猶今人謂遂意曰稱意。】○薈【音穢】兮蔚【音畏】兮，南山朝躋【音賷】。婉兮孌兮，季女斯飢。【比也。薈蔚，草木盛多之貌。朝躋，雲氣升騰也。婉，少貌。孌，好貌。○薈蔚朝躋，言小人眾多，而氣焰盛也。季女，婉孌自保，不妄從人，而反飢困。言賢者守道，而反貧賤也。】

S2候人四章章四句

鳲鳩在桑，其子七兮。淑人君子，其儀一兮。其儀一兮，心如結【叶訖力反】兮。【興也。鳲鳩，秸鞠也。亦名戴勝。今之布穀也。飼子朝從上下，暮從下上。平均如一也。如結，如物之固結而不散也。○詩人美君子之用心均平專一。故言，鳲鳩在桑，則其子七矣。淑人君子，則其儀一矣。其儀一，則心如結矣。然不知其何所指也。陳氏曰：君子動容貌，斯遠暴慢。正顏色，斯近信。出辭氣，斯遠鄙倍。其見於威儀動作之閒者，有常度矣。豈固為是拘拘者哉。蓋和順積中，而英華發外。是以由其威儀一於外，而心如結於內者，從可知也。】○鳲鳩在桑，其子在梅【叶莫悲反】。淑人君子，其帶伊絲【葉新齎反】。其帶伊絲，其弁伊騏【音其】。【○興也。鳲鳩常言在桑。其子每章異木。子自飛去，母常不移也。帶，大帶也。大帶用素絲，有雜色飾焉。弁，皮弁也。騏，馬之青黑色者。弁之色亦如此也。書云，四人騏弁。今作綦。○言鳲鳩在桑，則其子在梅矣。淑人君子，則其帶伊絲矣。其帶伊絲，則其弁伊騏矣。言有常度，不差忒也。】○鳲鳩在桑，其子在棘。淑人君子，其儀不忒。其儀不忒，正是四國【叶于逼反】。【○興也。有常度，而其心一。故儀不忒。儀不忒，則足以正四國矣。大學傳曰：其為父子兄弟足法，而後民法之也。】○鳲鳩在桑，其子在榛。淑人君子，正是國人。正是國人，胡不萬年【叶尼因反】。【○興也。儀不忒。故能正國人。胡不萬年，願其壽考之詞也。】

S2鳲鳩四章章六句

洌【音列】彼下泉，浸彼苞稂【音郎】。愾【苦愛反】我寤嘆，念彼周京【叶居良反】。【○比而興也。洌，寒也。下泉，泉下流者也。苞，草叢生也。稂，童粱。莠屬也。愾，歎息之聲也。周京，天子所居也。○王室陵夷，而小國困弊。故以寒泉下流，而苞稂見傷為比，遂興其愾然以念周京也。】○洌彼下泉，浸彼苞蕭【葉疏鳩反】。愾我寤嘆，念彼京周。【比而興也。蕭，蒿也。京周，猶周京也。】○洌彼下泉，浸彼苞蓍【音尸】。愾我寤嘆，念彼京師【葉霜夷反】。【○比而興也。蓍。筮草也。京師，猶京周也。詳見大雅公劉篇。】○芃芃【音蓬】黍苗，陰雨膏【去聲】之。四國有王，郇【音荀】伯勞【去聲】之。【比而興也。芃芃，美貌。郇伯，郇侯。文王之後，嘗為州伯。治諸侯有功。言黍苗旣芃芃然矣，又有陰雨以膏之。四國旣有王矣。而又有郇伯以勞之。傷今之不然也。】

S2下泉四章章四句。【程子曰：易剝之為卦也，諸陽消剝已盡，獨有上九一爻尚存，如碩大之果不見食。將有復生之理。上九亦變則純陰矣。然陽無可盡之理。變於上，則生於下，無閒可容息也。陰道極盛之時，其亂可知。亂極則自當思治。故眾心願戴於君子。君子得輿也，詩匪風下泉所以居變風之終也。○陳氏曰：亂極而不治，變極而不正，則天理滅矣，人道絕矣。聖人於變風之極，則係之以思治之詩。以示循環之理，以言亂之可治，變之可正也。】

S3曹國四篇十五章六十八句

S2豳一之十五。【豳，國名。在禹貢雍州岐山之北，原隰之野。虞夏之際，棄為后稷，而封於邰。及夏之衰，棄稷不務。棄子不窋失其官守，而自竄於戎狄之閒。不窋生鞠陶。鞠陶生公劉。能復脩后稷之業，民以富實。乃相土地之宜，而立國於豳之谷焉。十世而大王徙居岐山之陽。十二世而文王始受天命。十三世而武王遂為天子。武王崩，成王立。年幼不能蒞阼。周公旦以塚宰攝政。乃述后稷公劉之化，作詩一篇，以戒成王。謂之豳風。而後人又取周公所作，及凡為周公而作之詩，以附焉。豳，在今邠州三水縣，邰，在今京兆府武功縣。】

七月流火【叶虎委反】。九月授衣【葉上聲】。一之日觱【音必】發【叶方吠反】。二之日栗烈【叶力制反】。無衣無褐【音曷。叶許例反】，何以卒歲。三之日于耜【叶羊里反】。四之日舉趾。同我婦子【葉獎里反】，饁【音曄】彼南畝【葉滿彼反】。田畯【音俊】至喜。【賦也。七月，斗建申之月，夏之七月也。後凡言月者放此。流，下也。火，大火，心星也。以六月之昏，加於地之南方。至七月之昬，則下而西流矣。九月霜降始寒，而蠶績之功亦成。故授人以衣，使禦寒也。一之日，謂斗建子，一陽之月。二之日，謂斗建丑，二陽之月也。變月言日，言是月之日也。後凡言日者放此。蓋周之先公，已用此以紀候。故周有天下遂以為一代之正朔也。觱發，風寒也。栗烈，氣寒也。褐，毛布也。歲，夏正之歲也。于，往也。耜，田器也。于耜，言往脩田器也。舉趾，舉足而耕也。我，家長自我也。饁，餉田也。田畯，田大夫，勸農之官也。○周公以成王未知稼穡之艱難，故陳后稷公劉風化之所由，使瞽蒙朝夕諷誦以敎之。此章首言，七月暑退將寒。故九月而授衣以禦之。蓋十一月以後，風氣日寒。不如是，則無以卒歲也。正月則往修田器，二月則舉趾而耕。少者旣皆出而在田。故老者率婦子而餉之。治田早而用力齊。是以田畯至而喜之也。此章前段言衣之始，後段言食之始。二章至五章，終前段之意。六章至八章，終後段之意。】○七月流火。九月授衣。春日載陽。有鳴倉庚【叶古郎反】。女執懿筐，遵彼微行【葉戶郎反】，爰求柔桑。春日遲遲，采蘩祁祁。女心傷悲。殆及公子同歸。【賦也。載，始也。陽，溫和也。倉庚，黃鸝也。懿，深美也。遵，循也。微行，小徑也。柔桑，穉桑也。遲遲，日長而暄也。蘩，白蒿也。所以生蠶，今人猶用之。蓋蠶生未齊，未可食桑。故以此啖之也。祁祁，眾多也。或曰：徐也。公子，豳公之子也。○再言流火授衣者，將言女功之始。故又本於此。遂言，春日始和，有鳴倉庚之時，而蠶始生，則執深筐以求穉桑。然又有生而未齊者，則採蘩者眾，而此治蠶之女，感時而傷悲。蓋是時公子猶娶於國中，而貴家大族，連姻公室者，亦無不力於蠶桑之務。故其許嫁之女，預以將及公子同歸，而遠其父母為悲也。其風俗之厚，而上下之情，交相忠愛如此。後章凡言公子者，放此。】○七月流火。八月萑【音完】葦【音偉】。蠶月條【音挑】桑。取彼斧斨【音槍】，以伐遠揚。猗【音伊】彼女桑。七月鳴鵙【音決】，八月載績。載玄載黃，我朱孔陽。為公子裳。【賦也。萑葦，卽蒹葭也。蠶月，治蠶之月。條桑，枝落之採其葉也。斧，隋銎。斨，方銎。遠揚，遠枝揚起者也。取葉存條曰猗。女桑，小桑也。小桑，不可條取。故取其葉而存其條，猗猗然耳。鵙，伯勞也。績，緝也。玄，黑而有赤之色。朱，赤色。陽，明也。○言七月暑退將寒。而是歲禦冬之備，亦庶幾其成矣。又當預擬來歲治蠶之用。故於八月萑葦旣成之際，而收蓄之，將以為曲薄。至來歲治蠶之月，則采桑以供蠶食，而大小畢取。見蠶盛而人力至也。蠶事旣備。又於鳴鵙之後，麻熟而可績之時，則績其麻以為布。而凡此蠶績之所成者，皆染之。或玄或黃，而其朱者尤為鮮明。皆以供上，而為公子之裳。言勞於其事，而不自愛，以奉其上。蓋至誠慘怛之意，上以是施之，下以是報之也。以上二章，專言蠶績之事，以終首章前段無衣之意。】○四月秀葽【音腰】。五月鳴蜩【音條】。八月其獲【音鑊】。十月隕蘀【音託】。一之日于貉【音鶴】，取彼狐狸，為公子裘【叶渠之反】。二之日其同，載纘武功。言私其豵【音宗】，獻豜【音堅】於公。【賦也。不榮而實曰秀。葽，草名。蜩，蟬也。獲，禾之早者可獲也。隕，墜。蘀，落也。謂草木隕落也。貉，狐狸也。于貉，猶言于耜。謂往取狐狸也。同，竭作以狩也。纘，習而繼之也。豵，一歲豕。豜，三歲豕。○言自四月純陽，而歷一陰，四陰以至純陰之月，則大寒之候將至。雖蠶桑之功無所不備，猶恐其不足以禦寒。故于貉，而取狐狸之皮，以為公子之裘也。獸之小者，私之以為己有，而大者則獻之於上。亦愛其上之無已也。此章專言狩獵，以終首章前段無褐之意。】○五月斯螽【音終】動股。六月莎【音蓑】雞振羽。七月在野【葉上與反】，八月在宇，九月在戶。十月蟋蟀，入我床下【叶後五反】。穹【起弓反】窒【珍悉反】熏【許云反】鼠，塞【入聲】向墐【音覲】戶。嗟我婦子【葉茲五反】，曰為改歲，入此室處。【賦也。斯螽莎雞蟋蟀，一物。隨時變化，異其名。動股始躍，而以股鳴也。振羽能飛，而以翅鳴也。宇，簷下也。暑則在野，寒則依人。穹，空隙也。窒，塞也。向，北出牖也。墐，塗也。庶人蓽戶。冬則塗之。東萊呂氏曰：十月而曰改歲。三正之通於民俗尚矣。周特舉而迭用之耳。○言睹蟋蟀之依人，則知寒之將至矣。於是室中空隙者塞之，熏鼠使不得穴於其中。塞向以當北風，墐戶以御寒氣。而語其婦子曰：歲將改矣。天旣寒而事亦已。可以入此室處矣。此見老者之愛也。此章亦以終首章前段禦寒之意。】○六月食鬱及薁【音郁】。七月亨【音烹】葵及菽【音叔】。八月剝棗【音走】。十月獲稻【叶徒苟反】。為此春酒，以介眉壽【葉殖酉反】。七月食瓜【叶音孤】。八月斷壺。九月叔苴【音疽】。采荼【音徒】薪樗【敕書反】，食【音嗣】我農夫。【賦也。鬱，棣之屬。薁，蘡薁也。葵，菜名。菽，豆也。剝，擊也。獲稻以釀酒也。介，助也。介眉壽者，頌禱之詞也。壷，瓠也。食瓜斷壷，亦去圃為場之漸也。叔，拾也。苴，麻子也。荼，苦菜也。樗，惡木也。○自此至卒章，皆言農圃飲食祭祀燕樂，以終首章後段之意。而此章果酒嘉蔬，以供老疾奉賓祭，瓜瓠苴荼，以為常食。少長之義，豐儉之節然也。】○九月築場圃【音布】。十月納禾稼【叶古護反】。黍稷重【平聲】穋【音六。葉六直反】，禾麻菽麥【叶訖力反】。嗟我農夫，我稼旣同。上入執宮功。晝爾于茅，宵爾索綯【音陶】。亟【音棘】其乘屋。其始播百穀。【賦也。場圃，同地。物生之時，則耕治以為圃，而種菜茹。物成之際，則築堅之以為場，而納禾稼。蓋自田而納之於場也。禾者，穀連】槁【秸之總名。禾之秀實而在野曰稼。先種後熟曰重。後種先熟曰穋。再言禾者，稻秫苽梁之屬，皆禾也。同，聚也。宮，邑居之宅也。古者民受五畝之宅，三畝半為盧在田，春夏居之。二畝半為宅在邑，秋冬居之。功，葺治之事也。或曰：公室官府之役也。古者用民之力，歲不過三日，是也。索，絞也。綯，索也。乘，升也。○言納於場者，無所不備，則我稼同矣。可以上入都邑，而執治宮室之事矣。故晝往取茅，夜而絞索。亟升其屋而治之。蓋以來歲將復始播百穀，而不暇於此故也。不待督責，而自相警戒，不敢休息如此。呂氏曰：此章終始農事，以極憂勤艱難之意。】○二之日鑿冰沖沖。三之日納于凌【音另】陰【叶於容反】。四之日其蚤【音早】，獻羔祭韭【音九。葉亡小反】。九月肅霜。十月滌【音笛】場，朋酒斯饗【叶虛良反】。曰殺羔羊，躋【音賷】彼公堂，稱彼兕觥【音肱。叶古黃反】，萬壽無疆。【賦也。鑿氷，謂取氷於山也。沖沖，鑿氷之意。周禮正歲十二月，令斬氷是也。納，藏也。藏氷，所以備暑也。凌陰，氷室也。豳土寒多。正月風未解凍。故氷猶可藏也。蚤，蚤朝也。韭，菜名。獻羔祭韭，而後啟之。月令仲春獻羔開氷，先薦寢廟，是也。蘇氏曰：古者藏氷發氷，以節陽氣之盛。夫陽氣之在天地，譬如火之著於物也。故當有以解之。十二月陽氣蘊伏，錮而未發，其盛在下，則納氷於地中。至於二月，四陽作，蟄蟲起。陽始用事，則亦始啟氷而廟薦之。至於四月，陽氣畢達，陰氣將絕，則氷於是大發。食肉之祿，老病喪浴，氷無不及，是以冬無愆陽，夏無伏陰。春無淒風，秋無苦雨。雷出不震，無災霜雹。癘疾不降，民不夭札也。胡氏曰：藏氷開氷，亦聖人輔相爕調之一事耳。不專恃此以為治也。肅霜，氣肅而霜降也。滌場者，農事畢而掃場地也。兩尊曰朋。鄉飲酒之禮，兩尊壷于房戶閒，是也。躋，升也。公堂，君之堂也。稱，舉也。強，竟也。○張子曰：此章見民忠愛其君之甚。旣勸趨其藏氷之役，又相戒速畢場功，殺羊以獻於公，舉酒而祝其壽也。】

S2七月八章章十一句。【周禮鑰章，中春晝擊土鼓，龡豳詩以迎暑。中秋夜迎寒亦如之。卽謂此詩也。王氏曰：仰觀星日霜露之變，俯察昆蟲草木之化，以知天時，以授民事。女服事乎內，男服事乎外。上以誠愛下，下以忠利上。父父子子。夫夫婦婦。養老而慈幼，食力而助弱。其祭祀也以時，其燕饗也以節。此七月之義也。】

鴟鴞鴟鴞，旣取我子【又叶。入聲】，無毀我室【又叶。上聲】。恩斯勤斯，鬻【音育】子之閔【葉眉貧反】斯。【比也。為鳥言，以自比也。鴟鴞，鵂鶹，惡鳥。攫鳥子，而食者也。室，鳥自名其巢也。恩，情愛也。勤，篤厚也。鬻，養。閔，憂也。○武王克商，使弟管叔鮮蔡叔度，監于紂子武庚之國。武王崩成王立，周公相之。而】二【叔以武庚叛。且流言于國曰：周公將不利于孺子。故周公東征二年，乃得管叔武庚而誅之。而成王猶未知周公之意也。公乃作此詩，以貽王。託為鳥之愛巢者，呼鴟鴞而謂之曰：鴟鴞鴟鴞，爾旣取我之子矣。無更毀我之室也。以我情愛之心，篤厚之意，鬻養此子，誠可憐憫。今旣】取【之，其毒甚矣。況又毀我室乎。以比武庚旣敗管蔡，不可更毀我王室也。】○迨天之未陰雨，徹彼桑土【音杜】，綢【音儔】繆【平聲】牖戶。今女【音汝】下民，或敢侮予【叶演女反】。【○比也。迨，及。徹，取也。桑土，桑根也。綢繆，纏綿也。牖，巢之通氣處。戶，其出入處也。○亦為鳥言。我及天未陰雨之時，而往取桑根，以纏綿巢之隙穴，使之堅固，以備陰雨之患，則此下土之民，誰敢有侮予者。亦以比己深愛王室，而預防其患難之意。故孔子贊之曰：為此詩者，其知道乎。能治其國家，誰敢侮之。】○予手拮【音吉】據【音居】。予將捋【力活反】荼，予所蓄租【子胡反】。予口卒瘏【音徒】。曰予未有室家【叶古胡反】。【○比也。拮据，手口共作之貌。捋，取也。荼，萑苕。可藉巢者也。蓄，積。租，聚。卒，盡。瘏，病也。室家，巢也。○亦為鳥言。作巢之始，所以拮據以捋荼蓄租，勞苦而至於盡病者，以巢之未成也。以比，己之前日所以勤勞如此者，以王室之新造，而未集故也。】○予羽譙譙【音樵】，予尾翛翛【音消】，予室翹翹。風雨所漂搖，予維音嘵嘵【音囂】。【○比也。譙譙，殺也。翛翛，敝也。翹翹，危也。嘵嘵，急也。○亦為鳥言。羽殺尾敝，以成其室，而未定也。風雨又從而漂搖之。則我之哀鳴，安得而不急哉。以比，己旣勞悴，王室又未安，而多難乘之。則其作詩以喩王，亦不得而不汲汲也。】

S2鴟鴞四章章五句。【事見書金縢篇。】

我徂東山，慆慆【音滔】不歸。我來自東，零雨其濛。我東曰歸，我心西悲。制彼裳衣，勿士行【音杭】枚【叶謨悲反】。蜎蜎【音娟】者蠋【音蜀】，烝在桑野【葉上與反】。敦【音堆】彼獨宿，亦在車下【叶後五反】。【○賦也。東山，所征之地也。慆慆，言久也。零，落也。濛，雨貌。裳衣，平居之服也。勿士行枚，未詳其義。鄭氏曰：士，事也。行，陣也。枚，如箸衘之。有繣結項中以止語也。蜎蜎，動貌。蠋，桑蟲，如蠶者也。烝，發語辭。敦，獨處不移之貌。此則興也。○成王旣得鴟鴞之詩，又感風雷之變，始悟而迎周公。於是周公東征已三年矣。旣歸因作此詩，以勞歸士。蓋為之述其意而言曰：我之東征旣久，而歸途又有遇雨之勞。因追言，其在東而言歸之時，心已西嚮而悲。於是制其平居之服，而以為自今可以勿為行陳衘枚之事矣。及其在塗，則又睹物起興，而自歎曰：彼蜎蜎者蠋，則在彼桑野矣。此敦然而獨宿者，則亦在此車下矣。】○我徂東山，慆慆不歸。我來自東，零雨其蒙。果裸【力果反】之實，亦施【音異】於宇。伊威在室，蠨【音蕭】蛸【音筲】在戶。町【音挺】畽【他短反】鹿場，熠【音翊】耀【以照反】宵行【葉戶郎反】。不可畏【叶於非反】也，伊可懷【叶胡威反】也。【賦也。果裸，栝樓也。施，延也。蔓生延施于宇下也。伊威，鼠婦也。室不掃則有之。蠨蛸，小蜘蛛也。戶無人出入，則結網當之。町畽，舍傍隙地也。無人焉。故鹿以為場也。熠耀，明不定貌。宵行，蟲名。如蠶夜行。喉下有光如螢。○章首四句，言其往來之勞，在外之久。故每章重言，見其感念之深，遂言，己東征，而室廬荒廢，至於如此，亦可畏。然豈可畏而不歸哉。亦可懷思而已。此則述其歸未至而思家之情也。】○我徂東山，慆慆不歸。我來自東，零雨其濛。鸛鳴於垤【葉地一反】，婦嘆于室。洒埽穹窒，我征聿至【葉入聲】。有敦【音堆】瓜苦，烝在栗薪。自我不見，于今三年【叶尼因反】。【○賦也。鸛，水鳥。似鶴者也。垤，蟻塚也。穹窒，見七月。○將陰雨，則穴處者先知。故蟻出垤而鸛就食之。遂鳴于其上也。行者之妻，亦思其夫之勞苦，而嘆息於家。於是灑掃穹窒，以待其歸。而其夫之行忽已至矣。因見苦瓜系於栗薪之上而曰：自我之不見，此亦已三年矣。栗，周上所宜木，與苦瓜皆微物也。見之而喜，則其行久，而感深可知矣。】○我徂東山，慆慆不歸。我來自東，零雨其蒙。倉庚于飛，熠耀其羽。之子于歸，皇駁【音剝】其馬【葉滿補反】。親結其縭【葉離羅二音】，九十其儀【葉宜俄二音】。其新孔嘉【叶居宜居何二反】，其舊如之何【葉奚何二音】。【○賦而興也。倉庚飛，昏姻時也。熠耀，鮮明也。黃白曰皇，駵白曰駁。縭，婦人之褘也。母戒女而為之施衿結帨也。九其儀，十其儀，言其儀之多也。○賦時物以起興而言，東征之歸士未有室家者，及時而昏姻，旣甚美矣。其舊有室家者，相見而喜，當如何耶。】

S2東山四章章十二句。【序曰：一章言其完也。二章言其思也。三章言其室家之望歸也。四章樂男女之得及時也。君子之於人，序其情而閔其勞，所以說也。說以使民，民忘其死。其惟東山乎。愚謂，完，謂全師而歸，無死傷之苦。思，謂未至而思。有愴恨之懷。至於室家望歸，男女及時，亦皆其心之所願，而不敢言者，上之人乃先其未發，而歌詠以勞苦之，則其歡欣感激之情，為如何哉。蓋古之勞詩皆如此。其上下之際，情志交孚。雖家人父子之相語，無以過之。此其所以維持鞏固，數十百年，而無一旦土崩之患也。】

旣破我斧，又缺我斨【音搶】。周公東征，四國是皇。哀我人斯，亦孔之將。【賦也。隋銎曰斧，方銎曰斨。征伐之用也。四國，四方之國也。皇，匡也。將，大也。○從軍之士，以前篇周公勞己之勤，故言此以答其意。曰：東征之役，旣破我斧而缺我斨。其勞甚矣。然周公之為此舉，蓋將使四方莫敢不一於正，而後已。其哀我人也，豈不大哉。然則雖有破斧缺斨之勞，而義有所不得辭矣。夫管蔡流言，以謗周公。而公以六軍之眾，往而征之。使其心一有出於自私，而不在於天下，則撫之雖勤，勞之雖至，而從役之士，豈能不怨也哉。今觀此詩，固足以見周公之心，大公至正，天下信其無有一毫自愛之私。抑又以見當是之時，雖被堅執銳之人，亦皆能以周公之心為心，而不自為一身一家之計。蓋亦莫非聖人之徒也。學者於此熟玩而有得焉，則其心正大，而天地之情真可見矣。】○旣破我斧，又缺我錡【音奇。叶巨何反】。周公東征，四國是吪【音哦】。哀我人斯，亦孔之嘉【叶居何反】。【○賦也。錡，鑿屬。吪，化。嘉，善也。】○旣破我斧，又缺我銶【音求】。周公東征，四國是遒【音囚】。哀我人斯，亦孔之休。【賦也。銶，木屬。遒，】斂【而固之也。休，美也。】

S2破斧三章章六句。【範氏曰：象日以殺舜為事。舜為天子也，則封之。管蔡啟商以叛。周公之為相也，則誅之。跡雖不同，其道則一也。蓋象之禍，及於舜而已。故舜封之。管蔡流言，將危周公以閒王室，得罪於天下。故周公誅之。非周公誅之，天下之所當誅也。周公豈得而私之哉。】

伐柯如何，匪斧不克。取【去聲】妻如何，匪媒不得。【比也。柯，斧柄也。克，能也。媒，通二姓之言者也。○周公居東之時，東人言此，以比平日欲見周公之難。】○伐柯伐柯，其則不遠。我遘【音姤】之子，籩豆有踐【上聲】。【○比也。則，法也。我，東人自我也。之子，指其妻而言也。籩，竹豆也。豆，木豆也。踐，行列之貌。○言伐柯而有斧，則不過卽此舊斧之柯，而得其新柯之法。娶妻而有媒，則亦不過卽此見之，而成其同牢之禮矣。東人言此，以比今日得見周公之易。深喜之之詞也。】

S2伐柯二章章四句

九罭【音域】之魚，鱒【音樽】魴。我遘之子，袞衣繡裳。【興也。九罭，九囊之網也。鱒，似鱔而鱗細眼赤。魴，已見上。皆魚之美者也。我，東人自我也。之子，指周公也。袞衣裳九章。一曰龍。二曰山。三曰華蟲。雉也。四曰火。五曰宗羿。虎蜼也。皆繢於衣。六曰藻。七曰粉米。八曰黼。九曰黻。皆繡於裳。天子之龍，一升一降。上公但有降龍。以龍首卷然，故謂之袞也。○此亦周公居東之時，東人喜得見之而言，九罭之網，則有鱒魴之魚矣。我遘之子，則見其袞衣繡裳之服矣。】○鴻飛遵渚。公歸無所。於女【音汝】信處。【興也。遵，循也。渚，小洲也。女，東人自相女也。再宿曰信。○東人聞成王將迎周公，又自相謂而言，鴻飛則遵渚矣。公歸豈無所乎。今特於女信處而已。】○鴻飛遵陸。公歸不復。於女信宿。【興也。高平曰陸。不複，言將留相王室，而不復來東也。】○是以有袞衣兮。無以我公歸兮。無使我心悲兮。【賦也。承上二章言，周公信處信宿於此。是以東方有此服袞衣之人。又願其且留於此，無遽迎公以歸。歸則將不復來，而使我心悲也。】

S2九罭四章一章四句三章章三句

狼跋其胡，載疐【音致】其尾。公孫【音遜】碩膚，赤舄【音昔】几幾。【興也。跋，躐也。胡，頷下懸肉也。載，則。疐，跲也。老狼有胡，進而躐其胡，則退而跲其尾。公，周公也。孫，讓。碩，大。膚，美也。赤舄，冕服之舄也。几几，安重貌。○周公雖遭疑謗，然所以處之，不失其常。故詩人美之。言狼跋其胡，則疐其尾矣。公遭流言之變，而其安肆自得乃如此。蓋其道隆德盛，而安土樂天，有不足言者。所以遭大變而不失其常也。夫公之被毀，以管蔡之流言也。而詩人以為此非四國之所為。乃公自讓其大美，而不居耳。蓋不使讒邪之口，得以加乎公之忠聖。此可見其愛公之深，敬公之至。而其立言亦有法矣。】○狼疐其尾，載跋其胡。公孫碩膚，德音不瑕【叶洪孤反】。【○興也。德音，猶令聞也。瑕，疵病也。○程子曰：周公之處己也，夔夔然存恭畏之心。其存誠也，蕩蕩然無顧慮之意。所以不失其聖，而德音不瑕也。】

S2狼跋二章章四句。【範氏曰：神龍或潛或飛，能大能小，其變化不測。然得而畜之，若犬羊然，有欲故也。唯其可以畜之。是以亦得醢而食之。凡有欲之類，莫不可制焉。唯聖人無欲。故天地萬物不能易也。富貴貧賤死生，如寒暑晝夜相代乎前。吾豈有二其心乎哉。亦順受之而已。舜受堯之天下，不以為泰。孔子阨於陳蔡，而不以為戚。周公遠則四國流言，近則王不知，而赤舄几幾，德音不瑕。其致一也。】

S3豳國七篇。二十七章。章二百三句。【程元問於文中子曰：敢問，豳風何風也。曰：變風也。元曰：周公之際，亦有變風乎。曰：君臣相誚，其能正乎。成王終疑周公，則風遂變矣。非周公至誠，其孰卒能正之哉。元曰：居變風之末，何也。曰：夷王以下，變風不復正矣。夫子蓋傷之也。故終之以豳風，言變之可正也。惟周公能之。故係之以正。變而克正，危而克扶，始終不失其本，其惟周公乎。係之豳，遠矣哉。○鑰章龡豳詩，以逆暑迎寒，已見於七月之篇矣。又曰：祈年于田祖，則龡豳雅，以樂田畯。祭蠟，則龡豳頌，以息老物。則考之於詩，未見其篇章之所在。故鄭氏三分七月之詩，以當之。其道情思者為風，正禮節者為雅，樂成功者為頌。然一篇之詩，首尾相應。乃剟取其一節，而偏用之，恐無此理。故王氏不取，而但謂，本有是詩而亡之。其說近是。或者又疑，但以七月全篇，隨事而變其音節。或以為風，或以為雅，或以為頌，則於理為通。而事亦可行。如又不然，則雅頌之中，凡為農事而作者，皆可冠以豳號。其說具於大田良耜諸篇。讀者擇焉可也。】
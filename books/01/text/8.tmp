
詩經集傳卷八@@@@@@宋@朱子@撰

S1頌四。【頌者，宗廟之樂歌。大序所謂，美盛德之形容，以其成功告於神明者也。蓋頌與容，古字通用。故序以此言之。周頌三十一篇，多周公所定，而亦或有康王以後之詩。魯頌四篇，商頌五篇，因亦以類附焉。凡五巻。】

S2周頌淸廟之什四之一

於【音烏】穆淸廟，肅雝顯相【去聲】。濟濟【上聲】多士，秉文之德，對越在天，駿奔走在廟。不顯不承，無射【音亦】於人斯。【賦也。於，歎辭。穆，深遠也。淸，淸靜也。肅，敬。雝，和。顯，明。相，助也。謂助祭之公卿諸侯也。濟濟，眾也。多士，與祭執事之人也。越，於也。駿，大而疾也。承，尊奉也。斯，語辭。○此周公旣成洛邑而朝諸侯。因率之以祀文王之樂歌。言於穆哉，此淸靜之廟。其助祭之公侯，皆敬且和，而其執事之人，又無不執行文王之德。旣對越其在天之神，而又駿奔走其在廟之主。如此則是文王之德，豈不顯乎，豈不承乎。信乎其無有厭斁於人也。】

S2淸廟一章八句。【書稱，王在新邑。烝祭歲，文王騂牛一，武王一。實周公攝政之七年。而此其升歌之辭也。書大傳曰：周公升歌淸廟，苟在廟中。嘗見文王者，愀然如復見文王焉。樂記曰：淸廟之瑟朱弦而疏越，壹倡而三歎。有遺言者矣。鄭氏曰：朱弦練。朱弦練，則聲濁。越，瑟底孔也。疏之使聲遲也。倡，發歌句也。三歎，三人從歎之耳。漢因秦樂，乾豆上奏登歌。獨上歌，不以管絃亂人聲。欲在位者徧聞之。猶古淸廟之歌也。】

維天之命，於【音烏】穆不已，於【上同】乎【音呼】不顯，文王之德之純。【賦也。天命，卽天道也。不已，言無窮也。純，不雜也。○此亦祭文王之詩。言天道無窮，而文王之德純一不雜，與天無閒。以贊文王之德之盛也。子思子曰：維天之命，於穆不已，蓋曰天之所以為天也。於乎不顯，文王之德之純，蓋曰文王之所以為文也，純亦不已。程子曰：天道不已，文王純於天道亦不已。純則無二無雜。不已則無閒斷先後。】○假以溢我，我其收之，駿惠我文王，曾孫篤之。【何之為假，聲之轉也。恤之為溢，字之訛也。收，受。駿，大。惠，順也。曾孫，後王也。篤，厚也。○言文王之神，將何以恤我乎。有則我當受之，以大順文王之道。後王又當篤厚之而不忘也。】

S2維天之命一章八句

維淸緝熈，文王之典。肇禋【音因】，迄【音肸】用有成，維周之禎。【賦也。淸，淸明也。緝，續。熈，明。肇，始。禋，祀。迄，至也。○此亦祭文王之詩。言所當淸明而緝熈者，文王之典也。故自始祀至今有成，實維周之禎祥也。然此詩疑有闕文焉。】

S2維淸一章五句

烈文辟【音璧】公，錫茲祉福。惠我無疆，子孫保之。【賦也。烈，光也。辟公，諸侯也。○此祭於宗廟，而獻助祭諸侯之樂歌。言諸侯助祭，使我獲福。則是諸侯錫此祉福，而惠我以無疆，使我子孫保之也。】○無封靡於爾邦，維王其崇之。念茲戎功，繼序其皇之。【封靡之義，未詳。或曰：封，專利以自封殖也。靡，汰侈也。崇，尊尚也。戎，大。皇，大也。○言汝能無封靡于汝邦，則王當尊汝。又念汝有此助祭錫福之大功，則使汝之子孫，繼序而益大之也。】○無競維人，四方其訓之。不顯維德，百辟其刑之。於【音烏】乎【音呼】前王不忘。【又言莫強於人，莫顯於德。先王之德，所以人不能忘者，用此道也。此戒飭而勸勉之也。中庸引不顯惟德，百闢其刑之，而曰故君子篤恭而天下平。大學引於乎前王不忘，而曰君子賢其賢而親其親，小人樂其樂而利其利。此以沒世不亡也。】

S2烈文一章十三句。【此篇以公疆兩韻相葉。未審當從何讀。意亦可互用也。】

天作高山，大【音泰】王荒之。彼作矣，文王康之。彼徂矣岐，有夷之行【葉戶郎反】。子孫保之。【賦也。高山，謂岐山也。荒，治。康，安也。徂，險僻之意也。夷，平。行，路也。○此祭大王之詩。言天作岐山，而大王始治之。大王旣作，而文王又安之。於是彼險僻之岐山，人歸者眾，而有平易之道路。子孫當世世保守而不失也。】

S2天作一章七句

昊天有成命，二后受之。成王不敢康，夙夜基命宥密。於【音烏】緝熙，單厥心。肆其靖之。【賦也。二后，文武也。成王名誦，武王之子也。基，積累於下，以承藉乎上者也。宥，宏深也。密，靜密也。於，歎詞。靖，安也。○此詩多道成王之德。疑祀成王之詩也。言天祚周以天下，旣有定命，而文武受之矣。成王繼之，又能不敢康寧，而其夙夜積德，以承藉天命者，又宏深而靜密。是能繼續光明文武之業，而盡其心。故今能安靖天下，而保其所受之命也。國語叔向引此詩而言曰：是道成王之德也。成王能明文昭，定武烈者也。以此證之，則其為祀成王之詩無疑矣。】

S2昊天有成命一章七句。【此康王以後之詩。】

我將我享，維羊維牛，維天其右【叶音由】之。【賦也。將，奉。享，獻。右，尊也。神坐東向，在饌之右。所以尊之也。○此宗祀文王於明堂，以配上帝之樂歌。言奉其牛羊以享上帝，而曰天庶其降，而在此牛羊之右乎。蓋不敢必也。】○儀式刑文王之典，日靖四方。伊嘏【音假】文王，旣右享【叶虛良反】之。【儀式刑，皆法也。嘏，錫福也。○言我儀式刑文王之典，以靖天下，則此能錫福之文王，旣降而在此之右，以享我祭。若有以見其必然矣。】○我其夙夜，畏天之威，于時保之。【又言天與文王，旣皆右享我矣，則我其敢不夙夜畏天之威，以保天與文王，所以降鑒之意乎。】

S2我將一章十句。【程子曰：萬物本於天，人本乎祖。故冬至祭天，而以祖配之。以冬至氣之始也。萬物成形於帝，而人成形於父。故季秋享帝，而以父配之。以季秋成物之時也。陳氏曰：古者祭天於圜丘，掃地而行事。器用陶匏，牲用犢，其禮極簡。聖人之意，以為未足以盡其意之委曲。故於季秋之月，有大享之禮焉。天，卽帝也。郊而曰天，所以尊之也。故以后稷配焉。后稷遠矣。配稷於郊，亦以尊稷也。明堂而曰帝，所以親之也。以文王配焉。文王親也。配文王於明堂，亦以親文王也。尊尊而親親。周道備矣。然則郊者古禮，而明堂者周制也。周公以義起之也。東萊呂氏曰：於天維庶其饗之，不敢加一詞焉。於文王則言儀式其典，日靖四方。天不待贊。法文王，所以法天也。卒章惟言畏天之威，而不及文王者，統於尊也。畏天，所以畏文王也。天與文王一也。】

時邁其邦。昊天其子之。【賦也。邁，行也。邦，諸侯之國也。周制十有二年，王巡守殷國，柴望祭告，諸侯畢朝。○此巡守，而朝會祭告之樂歌也。言我之以時巡行諸侯也。天其子我乎哉。蓋不敢必也。】○實右序有周。薄言震之，莫不震迭。懷柔百神，及河喬嶽。允王維后。【右，尊。序，次。震，動。迭，懼。懷，來。柔，安。允，信也。○旣而曰：天實右序有周矣。是以使我薄言震之。而四方諸侯，莫不震懼。又能懷柔百神，以至於河之深廣，嶽之崇高，而莫不感格，則是信乎周王之為天下君矣。】○明昭有周，式序在位。載戢干戈，載櫜音高弓矢，我求懿德，肆于時夏。允王保之。【戢，聚。櫜，韜。肆，陳也。夏，中國也。○又言明昭乎我周也。旣以慶讓黜陟之典，式序在位之諸侯。又收】斂【其干戈弓矢，而益求懿美之德，以布陳于中國，則信乎王之能保天命也。或曰：此詩卽所謂肆夏。以其有肆于時夏之語，而命之也。】

S2時邁一章十五句。【春秋傳曰：昔武王克商作頌曰：載戢干戈。而外傳又以為，周文公之頌。則此詩乃武王之世，周公所作也。外傳又曰：金奏肆夏樊遏梁。天子以饗元侯也。韋昭注云，肆夏，一名樊，韶夏，一名遏，納夏，一名梁。卽周禮九夏之三也。呂叔玉云，肆夏，時邁也。樊遏，執競也。梁，思文也。】

執競武王，無競維烈。不顯成康，上帝是皇。【賦也。此祭武王成王康王之詩。競，強也。言武王持其自強不息之心，故其功烈之盛，天下莫得而競。豈不顯哉，成王康王之德，又上帝之所君也。】○自彼成康，奄有四方，斤【去聲】斤其明【叶謨郎反】。【○斤斤，明之察也。言成康之德明著如此也。】○鐘鼓喤【音橫】喤，磬管【音管】將將【音槍】，降福穰穰【音攘】。【○喤喤，和也。將將，集也。穰穰，多也。言今作樂以祭而受福也。】○降福簡簡，威儀反反，旣醉旣飽，福祿來反。【簡簡，大也。反反，謹重也。反，覆也。言受福之多，而愈益謹重。是以旣醉旣飽，而福祿之來，反複而不厭也。】

S2執競一章十四句。【此昭王以後之詩。國語說見前篇。】

思文后稷，克配彼天。立我烝民，莫匪爾極。貽我來牟，帝命率育【葉曰逼反】。無此疆爾界【叶訖力反】，陳常于時夏。【賦也。思，語詞。文，言有文德也。立，粒通。極，至也。德之至也。貽，遺也。來，小麥。牟，大麥也。率，徧。育，養也。○言后稷之德，真可配天。蓋使我烝民，得以粒食者，莫非其德之全也。且其貽我民以來年之種，乃上帝之命，以此徧養下民者。是以無有遠近彼此之殊，而得以陳其君臣父子之常道於中國也。或曰：此所謂納夏者，亦以其有時夏之語，而命之也。】

S2思文一章八句。【國語說見時邁篇。】

S3淸廟之什十篇十章九十五句周頌臣工之什四之二

嗟嗟臣工，敬爾在公。王釐【音離】爾成，來咨來茹【音孺】。【○賦也。嗟嗟，重歎以深敕之也。臣工，群臣百官也。公，公家也。厘，賜也。成，成法也。茹，度也。○此戒農官之詩。先言王有成法以賜女。女當來咨度也。】○嗟嗟保介，維莫【音慕】之春，亦又何求，如何新畬【音余】。於【音烏】皇來牟，將受厥明。明昭上帝，迄用康年。命我眾人，庤【音時】乃錢【音剪】鎛【音博】，奄觀銍【音質】艾【音刈】。【○保介，見月令呂覽。其說不同。然皆為籍田而言。蓋農官之副也。莫春，斗柄建辰。夏正之三月也。畬，三歲田也。於皇，歎美之詞。來牟，麥也。明，上帝之明賜也。言麥將熟也。迄，至也。康年，猶豐年也。眾人，甸徒也。庤，具。錢銚鎛鋤，皆田器也。銍，獲禾短鐮也。艾，獲也。○此乃言所戒之事。言三月則當治其新畬矣。今如何哉。然麥已將熟，則可以受上帝之明賜。而此明昭之上帝，又將賜我新畬以豐年也。於是命甸徒具農器，以治其新畬，而又將忽見其收成也。】

S2臣工一章十五句

噫嘻成王，旣昭假【音格】爾。率時農夫，播厥百穀。駿發爾私，終三十里，亦服爾耕，十千維耦【叶音擬】。【○賦也。噫嘻，亦歎詞也。昭，明。假，格也。爾，田官也。時，是。駿，大。發，耕也。私，私田也。三十里，萬夫之地，四方有川，內方三十三里有奇。言三十里，舉成數也。耦，二人並耕也。○此連上篇亦戒農官之詞。昭假爾，猶言格汝眾庶。蓋成王始置田官，而嘗戒命之也。爾當率是農夫，播其百穀，使之大發其私田，皆服其耕事，萬人為耦而並耕也。蓋耕本以二人為耦。今合一川之眾為言。故云萬人畢出，并力齊心，如合一耦也。此必鄉遂之官，司稼之屬，其職以萬夫為界者。溝洫用貢法，無公田。故皆謂之私。蘇氏曰：民曰：雨我公田，遂及我私。而君曰：駿發爾私，終三十里。其上下之閒，交相忠愛如此。】

S2噫嘻一章八句

振鷺于飛，于彼西雝。我客戾止，亦有斯容。【賦也。振，群飛貌。鷺，白鳥。雝，澤也。客，謂二王之後。夏之後杞，商之後宋。於周為客。天子有事膰焉，有喪拜焉者也。○此二王之後，來助祭之詩。言鷺飛于西雝之水，而我客來助祭者，其容貌脩整，亦如鷺之潔白也。或曰：興也。】○在彼無惡，在此無斁【叶丁故反】。庶幾夙夜【叶羊茹反】，以永終譽。【彼，其國也。在國無惡之者。在此無厭之者。如是則庶幾其能夙夜，以永終此譽矣。陳氏曰：在彼不以我革其命，而有惡於吾。知天命無常，惟德是與。其心服也，在我不以彼墜其命，而有厭於彼。崇德象賢，統承先王。忠厚之至也。】

S2振鷺一章八句

豐年多黍多稌【音杜】，亦有高廩【力錦反】。萬億及秭【咨履反】，為酒為醴，烝畀祖妣，以洽百禮。降福孔皆【葉舉里反】。【○賦也。稌，稻也。黍，宜高燥而寒。稌，宜下濕而暑。黍稌皆熟，則百穀無不熟矣。亦，助語辭。數萬至萬，曰億。數億至億，曰秭。烝，進。畀，予。洽，備。皆，徧也。○此秋冬報賽田事之樂歌。蓋祀田祖先農方社之屬也。言其收入之多，至於可以供祭祀備百禮，而神降之福將甚徧也。】

S2豐年一章七句

有瞽有瞽，在周之庭。【賦也。瞽，樂官無目者也。○序以此為始作樂，而合乎祖之詩。兩句總序其事也。】○設業設虡【音巨】，崇牙樹羽。應田縣鼓，鞀磬柷【尺叔反】圉【音語】，旣備乃奏【叶音祖】，簫管備舉【以上葉瞽字】。【○業虡崇牙，見靈臺篇。樹羽，置五采之羽於崇牙之上也。應，小鞞。田，大鼓也。鄭氏曰：田，當作朄。小鼓也。縣鼓，周制也。夏后氏，足鼓。殷，楹鼓。周，縣鼓。鞀，如鼓而小。有柄兩耳。持其柄揺之。則旁耳還自擊。磬，石磬也。柷，狀如漆桶。以木為之。中有椎。連底挏之，令左右擊以起樂者也。圉，亦作敔。狀如伏虎。皆上有二十七鋤鋙。刻以木。長尺。擽之以止樂者也。簫，編小竹管為之。管，如篴。倂兩而吹之者也。】○喤喤【音橫】厥聲，肅雝和鳴。先祖是聽，我客戾止，永觀厥成【以上葉庭字】。【○我客，二王之後也。觀，視也。成，樂闋也。如簫韶九成之成。獨言二王後者，猶言虞賓在位，我有嘉客。蓋尤以是為盛耳。】

S2有瞽一章十三句

猗【於宜反】與【音余】漆沮【七餘反】，潛有多魚。有鱣【張連反】有鮪【叶于軌反】，鰷【音條】鱨【音常】鰋【音偃】鯉。以享以祀，以介景福【叶筆力反】。【○賦也。猗與，歎詞。潛，槮也。蓋積柴養魚，使得隱藏避寒，因以薄圍取之也。或曰：藏之深也。鰷，白鰷也。月令季冬命漁師始漁。天子親往，乃嘗魚。先薦寢廟，季春薦鮪于寢廟。此其樂歌也。】

S2潛一章六句

有來雝雝【與公葉。篇內同】，至止肅肅。相【息亮反】維辟【音璧】公，天子穆穆。【賦也。雝雝，和也。肅肅，敬也。相，助祭也。辟公，諸侯也。穆穆，天子之容也。○此武王祭文王之詩。言諸侯之來，皆和且敬，以助我之祭事，而天子有穆穆之容也。】○於【音烏】薦廣牡，相【同上】予肆祀【叶養里反】。假【古雅反】哉皇考【叶音口】，綏予孝子【葉獎里反】。【○於，嘆辭。廣牡，大牲也。肆，陳。假，大也。皇考，文王也。綏，安也。孝子，武王自稱也。○言此和敬之諸侯，薦大牲，以助我之祭事。而大哉文王，庶其享之，以安我孝子之心也。】○宣哲維人，文武維后。燕及皇天【葉鐵因反】，克昌厥後。【宣，通。哲，知。燕，安也。○此美文王之德。宣哲則盡人之道，文武則備君之德。故能安人，以及於天，而克昌其後嗣也。蘇氏曰：周人以諱事神。文王名昌，而此詩曰克昌厥後，何也。曰：周之所謂諱，不以其名號之故，而遂廢其文也。諱其名而廢其文者，周禮之未失也。】○綏我眉壽【葉殖酉反】，介以繁祉，旣右【音又】烈考【叶音口】，亦右文母【葉滿彼反】。【○右，尊也。周禮所謂享右祭祀，是也。烈考，猶皇考也。文母，太姒也。○言文王昌厥後，而安之以眉壽，助之以多福，使我得以右於烈考文母也。】

S2雝一章十六句。【周禮樂師及徹，帥學士而歌徹。說者以為，卽此詩。論語亦曰：以雍徹。然則此蓋徹祭所歌，而亦名為徹也。】

載見【音現】辟【音璧】王，曰求厥章。龍旂陽陽，和鈴央央【音秧】，鞗【音條】革有鶬【音槍】，休有烈光。【賦也。載，則也。發語辭也。章，法度也。交龍曰旗。陽，明也。軾前曰和，旂上曰鈴。央央有鶬，皆聲和也。休，美也，此諸侯助祭於武王廟之詩。先言其來朝稟受法度，其車服之盛如此。○率見昭考，以孝以享【叶虛良反】。【○昭考，武王也。廟制，太祖居中，左昭右穆。周廟文王當穆，武王當昭。故書稱穆考文王。而此詩及訪落，皆謂武王為昭考。此乃言王率諸侯，以祭武王廟也。】○以介眉壽，永言保之，思皇多祜【音戶】。烈文辟公，綏以多福，俾緝熙于純嘏【叶音古】。【○思，語辭。皇，大也，美也。○又言孝享以介眉壽，而受多福。是皆諸侯助祭有以致之，使我得繼而明之，以至於純嘏也。蓋歸德於諸侯之詞。猶烈文之意也。】

S2載見一章十四句

有客有客，亦白其馬【葉滿補反】。有萋有且【上聲】，敦【音堆】琢其旅。【賦也。客，微子也。周旣滅商，封微子於宋，以祀其先王。而以客禮待之，不敢臣也。亦，語辭也。殷尚白。脩其禮物，仍殷之舊也。萋且，未詳。傳曰：敬愼貌。敦琢，選擇也。旅，其卿大夫從行者也。○此微子來見祖廟之詩，而此一節，言其始至也。】○有客宿宿，有客信信。言授之縶【音執】，以縶其馬。【一宿曰宿，再宿曰信。縶其馬，愛之不欲其去也。此一節，言其將去也。】○薄言追之，左右綏之。旣有淫威，降福孔夷。【追之，已去而複還之。愛之無已也。左右綏之，言所以安而留之者無方也。淫威，未詳。舊說，淫，大也。統承先王，用天子禮樂。所謂淫威也。夷，易也，大也。此一節，言其留之也。】

S2有客一章十二句

於【音烏】皇武王，無競維烈。允文文王，克開厥後，嗣武受之。勝殷遏劉，耆【音指】定爾功。【賦也。於，歎詞。皇，大。遏，止。劉，殺。耆，致也。○周公象武王之功，為大武之樂。言武王無競之功。實文王開之。而武王嗣而受之。勝殷止殺，以致定其功也。】

S2武一章七句。【春秋傳，以此為大武之首章也。大武，周公象武王武功之舞，歌此詩以奏之。禮曰：朱干玉戚，冕而舞大武。然傳以此詩為武王所作，則篇內已有武王之謚，而其說誤矣。】

S3臣工之什十篇十章一百六句

S2周頌

S2閔予小子之什四之三

閔予小子，遭家不造【叶徂候反】，嬛嬛【音煢】在疚【音救】。於【音烏】乎【音呼】皇考【叶祛候反】，永世克孝【叶呼候反】。【○賦也。成王免喪，始朝於先王之廟，而作此詩也。閔，病也。予小子，成王自稱也。造，成也。嬛，與煢同。無所依怙之意。疚，哀病也。匡衡曰：焭焭在疚。言成王喪畢思慕意氣未能平也。蓋所以就文武之業，崇大化之本也。皇考，武王也。歎武王之終身能孝也。】○念茲皇祖，陟降庭【葉去聲】止。維予小子，夙夜敬止。【皇祖，文王也。承上文，言武王之孝。思念文王，常若見其陟降於庭。猶所謂見堯於牆，見堯於羹也。楚詞云，三公揖讓登降堂。只與此文勢正相似。而匡衡引此句，顏注亦云，若神明臨其朝庭是也。】○於乎皇王，繼序思不忘。【皇王，兼指文武也。承上文言。我之所以夙夜敬止者，思繼此序而不忘耳。】

S2閔予小子一章十一句。【此成王除喪朝廟所作。疑後世遂以為嗣王朝廟之樂。後三篇放此。】

訪予落止，率時昭考。於乎悠哉，朕未有艾。將予就之，繼猶判渙。維予小子，未堪家多難【去聲】。紹庭上下，陟降厥家。休矣皇考，以保明其身。【賦也。訪，問。落，始。悠，遠也。艾，如夜未艾之艾。判，分。渙，散。保，安。明，顯也。○成王旣朝於廟。因作此詩。以道延訪群臣之意。言我將謀之於始，以循我昭考武王之道。然而其道遠矣。予不能及也。將使予勉強以就之。而所以繼之者，猶恐其判渙而不合也。則亦繼其上下於庭陟降於家，庶幾賴皇考之休，有以保明吾身而已矣。】

S2訪落一章十二句。【說同上篇。】

敬之敬之，天維顯思【葉新夷反】，命不易【去聲】哉【葉獎黎反】。無曰高高在上，陟降厥士，日監在茲【葉津之反】。【賦也。顯，明也。思，語辭也。士，事也。○成王受群臣之戒，而述其言曰：敬之哉敬之哉，天道甚明，其命不易保也。無謂其高而不吾察。當知其聦明明畏，常若陟降於吾之所為，而無日不臨監於此者。不可以不敬也。】○維予小子【葉獎里反】，不聰敬止，日就月將，學有緝熙于光明【叶謨郎反】。佛【音弼】時仔【音茲】肩，示我顯德行【去聲。葉戶郎反】。【○將，進也。佛，弼通。仔肩，任也。○此乃自為答之言曰：我不聰而未能敬也。然願學焉。庶幾日有所就，月有所進，續而明之，以至於光明。又賴群臣輔助我所負荷之任，而示我以顯明之德行，則庶乎其可及爾。】

S2敬之一章十二句

予其懲，而毖後患。莫予荓【音俜】蜂，自求辛螫【音釋】。肇允彼桃蟲，拚【音翻】飛維鳥。未堪家多難【去聲】，予又集於蓼【音了】。【○賦也。懲，有所傷而知戒也。毖，愼。荓，使也。蜂，小物而有毒。肇，始。允，信也。桃蟲，鷦鷯，小鳥也。拚，飛貌。鳥，大鳥也。鷦鷯之雛，化而為雕。故古語曰：鷦鷯生雕。言始小而終大也。蓼，辛苦之物也。○此亦訪落之意。成王自言，予何所懲，而謹後患乎。荓蜂而得辛螫，信桃蟲而不知其能為大鳥。此其所當懲者，蓋指管蔡之事也。然我方幼衝，未堪多難，而又集于辛苦之地。群臣柰何舍我而弗助哉。】

S2小毖一章八句。【蘇氏曰：小毖者，謹之於小也。謹之於小，則大患無由至矣。】

載芟載柞【音窄。叶疾各反】，其耕澤澤【音釋。叶徒洛反】。【○賦也。除草曰芟，除木曰柞。秋官柞氏，掌攻草木是也。澤澤，解散也。】○千耦其耘，徂隰徂畛【音真】。【○耘，去苗閒草也。隰，為田之處也。畛，田畔也。】○侯主侯伯，侯亞侯旅，侯彊侯以。有嗿【他感反】其饁【音曄】，思媚其婦，有依其士。有略其耜【叶養里反】，俶載南畝【葉滿委反】。【○主，家長也。伯，長子也。亞，仲叔也。旅，眾子弟也。強，民之有餘力，而來助者。遂人所謂以強予任氓者也。能左右之曰以。太宰所謂閒民轉移執事者。若今時佣力之人，隨主人所左右者也。嗿，眾飲食聲也。媚，順。依，愛。士，夫也。言餉婦與耕人相慰勞也。略，利。俶，始。載，事也。】○播厥百穀，實函斯活【叶呼酷反】。【○函，含。活，生也。旣播之，其實含氣而生也。】○驛驛其達【葉佗悅反】，有厭其傑。【驛驛，苗生貌。達，出土也。厭，受氣足也。傑，先長者也。】○厭厭其苗，綿綿其麃【表驕反】。【○綿綿，詳密也。麃，耘也。】○載獲濟濟【上聲】，有實其積【音漬。葉上聲】，萬億及秭。為酒為醴，烝畀祖妣，以洽百禮。【濟濟，人眾貌。實，積之實也。積，露積也。】○有飶【音邲】其香，邦家之光。有椒其馨，胡考之寧。【飶，芬香也。未詳何物。胡，壽也。以燕享賓客，則邦家之所以光也。以共養耆老，則胡考之所以安也。】○匪且有且，匪今斯今【叶音經】，振古如茲【無韻。未詳】。【○且，此。振，極也。言非獨此處有此稼穡之事，非獨今時有今豐年之慶，蓋自極古以來，如此矣。猶言自古有年也。】

S2載芟一章三十一句。【此詩，未詳所用。然辭意，與豐年相似。其用應亦不殊。】

畟畟【音測】良耜【叶養里反】，俶【音蓄】載南畝【叶蒲委反】。【○賦也。畟畟，嚴利也。】○播厥百穀，實函斯活【叶呼酷反】。【○說見前篇。】○或來瞻女，載筐及筥，其餉【式亮反】伊黍。【或來瞻女，婦子之來饁者也。筐筥，餉具也。】○其笠伊糾【葉其了反】，其鎛【音博】斯趙【直了反】，以薅【音蒿】荼蓼。【糾然，笠之輕舉也。趙，刺。薅，去也。荼，陸草。蓼，水草。一物而有水陸之異也。今南方人，猶謂蓼為辣荼。或用以毒溪取魚。卽所謂荼毒也。】○荼蓼朽止，黍稷茂【叶莫口反】止。【毒草朽，則土熟而苗盛。】○獲之挃挃【音窒】，積之栗栗。其崇如墉，其比【去聲】如櫛【側瑟反】。以開百室。【挃挃，獲聲也。栗慄，積之密也。櫛，理髪器。言密也。百室，一族之人也。五家為比，五比為閭，四閭為族。族人輩作相助。故同時入穀也。】○百室盈止，婦子寧止。【盈，滿。寧，安也。】○殺時犉【音淳】牡，有救【音求】其角【叶盧谷反】。以似以續，續古之人。【黃牛黑唇曰犉。救，曲貌。續，謂續先祖以奉祭祀。】

S2良耜一章二十三句。【或疑，思文臣工噫嘻豐年載芟良耜等篇，卽所謂豳頌者。其詳見於豳風及大田篇之末。亦未知其是否也。】

絲衣其紑【孚浮反】，載弁俅俅【音求】。自堂徂基，自羊徂牛，鼐【音柰】鼎及鼒【葉津之反】。兕觥其觩【音求】，旨酒思柔。不呉【音話】不敖【音傲】，胡考之休。【賦也。絲衣，祭服也。紑，潔貌。載，戴也。弁，爵弁也。士祭於王之服。俅俅，恭順貌。基，門塾之基。鼐，大鼎。鼒，小鼎也。思，語辭。柔，和也。呉，嘩也。○此亦祭而飲酒之詩。言此服絲衣爵弁之人，升門堂視壺濯籩豆之屬，降往於基告濯具。又視牲從羊至牛，反告充，已乃舉鼎冪告潔。禮之次也。又能謹其威儀，不喧嘩，不怠傲。故能得壽考之福。】

S2絲衣一章九句。【此詩或紑俅牛觩柔休並叶基韻。或基鼒並叶紑韻。】

於【音烏】鑠【音爍】王師，遵養時晦。時純熈矣。是用大介。我龍受之，蹻蹻【音矯】王之造【葉祖候反】。載用有嗣【叶音祠】，實維爾公允師。【賦也。於，歎辭。鑠，盛。遵，循。熈，光。介，甲也。所謂一戎衣也。龍，寵也。蹻蹻，武貌。造，為。載，則。公，事。允，信也。○此亦頌武王之詩。言其初有於鑠之師而不用，退自循養，與時皆晦。旣純光矣，然後一戎衣而天下大定。後人於是寵而受此蹻蹻然王者之功。其所以嗣之者，亦維武王之事是師爾。】

S2酌一章八句。【酌，卽勺也。內則十三舞勺。卽以此詩為節而舞也。然此詩與賚般，皆不用詩中字名篇。疑取樂節之名。如曰武宿夜云爾。】

綏萬邦，屢【音慮】豐年。天命匪解【音懈】，桓桓武王，保有厥士，於以四方，克定厥家。於【音烏】昭於天，皇以閒之。【賦也。綏，安也。桓桓，武貌。大軍之後，必有凶年。而武王克商，則除害以安天下。故屢獲豐年之祥。傳所謂周饑，克殷而年豐，是也。然天命之於周，久而不厭也。故此桓桓之武王，保有其士，而用之於四方以定其家。其德上昭于天也。閒字之義未詳。傳曰：閒，代也。言君天下，以代商也。此亦頌武王之功。】

S2桓一章九句。【春秋傳以此為大武之六章。則今之篇次，蓋已失其舊矣。又篇內已有武王之謚，則其謂武王時作者亦誤矣。序以為講武類禡之詩。豈後世取其義而用之於其事也歟。】

文王旣勤止，我應受之。敷時繹思，我徂維求定。時周之命，於繹思。【賦也。應，當也。敷，布。時，是也。繹，尋繹也。於，嘆詞。繹思，尋繹而思念也。○此頌文武之功，而言其大封功臣之意也。言文王之勤勞天下至矣。其子孫受而有之。然而不敢專也。布此文王功德之在人，而可繹思者，以賚有功，而往求天下之安定。又以為凡此皆周之命，而非復商之舊矣。遂嘆美之，而欲諸臣受封賞者，繹思文王之德而不忘也。】

S2賚一章六句。【春秋傳以此為大武之三章。而序以為大封於廟之詩。說同上篇。】

於【音烏】皇時周，陟其高山，嶞【音惰】山喬嶽。允猶翕【音吸】河。敷天之下，裒【音抔】時之對。時周之命。【賦也。高山，泛言山耳。嶞，則其狹而長者。喬，高也。嶽，則其高而大者。允猶，未詳。或曰：允，信也。猶，與由同。翕河，河善泛溢。今得其性。故翕而不為暴也。裒，聚也。對，答也。言美哉此周也。其巡守而登此山，以柴望。又道於河以周四嶽。凡以敷天之下，莫不有望於我，故聚而朝之方嶽之下，以答其意耳。】

S2般一章七句。【般義，未詳。】

S3閔予小子之什十一篇一百三十六句

S2魯頌四之四。【魯，少皥之墟。在禹貢徐州，蒙羽之野。成王以封周公長子伯禽。今襲慶東平府沂密海等州，卽其地也。成王以周公有大勳勞於天下，故賜伯禽以天子之禮樂。魯於是乎有頌，以為廟樂。其後又自作詩，以美其君。亦謂之頌。舊說皆以為伯禽十九世孫僖公申之詩。今無所考。獨閟宮一篇為僖公之詩，無疑耳。夫以其詩之僭如此。然夫子猶錄之者，蓋其體固列國之風，而所歌者，乃當時之事，則猶未純於天子之頌。若其所歌之事，又皆有先王禮樂敎化之遺意焉，則其文疑若猶可予也。況夫子魯人，亦安得而削之哉。然因其實而著之，而其是非得失，自有不可揜者。亦春秋之法也。或曰：魯之無風，何也。先儒以為，時王褒周公之後，比於先代。故巡守不陳其詩，而其篇第不列於太師之職。是以宋魯無風。其或然歟。或謂，夫子有所諱而削之，則左氏所記。當時列國大夫賦詩，及呉季子觀周樂，皆無曰魯風者。其說不得通矣。】

駉駉【音扃】牡馬【葉滿補反】，在坰【音扃】之野【葉上與反】。薄言駉者【叶章與反】，有驈【音聿】有皇，有驪【音離】有黃，以車彭彭【葉鋪郎反】。思無疆，思馬斯臧。【賦也。駉駉，腹幹肥張貌。邑外謂之郊。郊外謂之牧。牧外謂之野。野外謂之林。林外謂之坰。驪馬白跨曰驈。黃白曰皇。純黑曰驪。黃騂曰黃。彭彭，盛貌。思無疆，言其思之深廣無窮也。臧，善也。○此詩言僖公牧馬之盛，由其立心之遠。故美之曰：思無疆，則思馬斯臧矣。衛文公秉心塞淵而騋牝三千，亦此意也。】○駉駉牡馬，在坰之野。薄言駉者，有騅【音隹】有駓【音丕】，有騂有騏，以車伾伾。思無期，思馬斯才【葉前西反】。【○賦也。倉白雜毛曰騅。黃白雜毛曰駓。赤黃曰騂。靑黑曰騏。伾伾，有力也。無期，猶無疆也。才，材力也。】○駉駉牡馬，在坰之野。薄言駉者，有驒【音駄】有駱，有駵【音留】有雒，以車繹繹【叶弋灼反】。思無斁【叶弋灼反】，思馬斯作。【賦也。靑驪驎曰驒。色有深淺班駁，如魚鱗。今之連錢騘也。白馬黑鬣曰駱。赤身黑鬣曰駵。黑身白鬣曰雒。繹繹，不絕貌。斁，厭也。作，奮起也。】○駉駉牡馬，在坰之野。薄言駉者，有駰【音因】有騢【音遐。叶洪孤反】，有驔【音簟】有魚，以車祛祛【音區】。思無邪【叶祥余反】，思馬斯徂。【賦也。陰白雜毛曰駰。陰，淺黑色。今泥騘也。彤白雜毛曰騢。豪骭曰驔。毫在骭而白也。二目白曰魚。似魚目也。祛祛，彊健也。徂，行也。孔子曰：詩三百，一言以蔽之。曰思無邪。蓋詩之言，美惡不同。或勸或懲，皆有以使人得其情性之正。然其明白簡切，通於上下，未有若此言者。故特稱之，以為可當三百篇之義。以其要為不過乎此也。學者誠能深味其言，而審於念慮之閒，必使無所思而不出於正，則日用云為，莫非天理之流行矣。蘇氏曰：昔之為詩者，未必知此也。孔子讀詩至此，而有合於其心焉，是以取之。蓋斷章云爾。】

S2駉四章章八句

有駜【蒲必反】有駜。駜彼乘【繩証反】黃，夙夜在公。在公明明【叶謨郎反】。振振鷺，鷺于下【叶後五反】。鼓咽咽【鳥玄反】。醉言舞，于胥樂【音洛】兮。【興也。駜，馬肥強貌。明明，辨治也。振振，群飛貌。鷺，鷺羽，舞者所持。或坐或伏，如鷺之下也。咽，與淵同。鼓聲之深長也。或曰：鷺亦興也。胥，相也。醉而起舞以相樂也。此燕飲而頌禱之詞也。】○有駜有駜。駜彼乘牡，夙夜在公。在公飲酒。振振鷺，鷺于飛。鼓咽咽。醉言歸，於胥樂兮。【興也。鷺于飛，舞者振作，鷺羽如飛也。】○有駜有駜。駜彼乘駽【呼縣反】，夙夜在公。在公載燕。自今以始，歲其有【叶羽已反】，君子有穀，詒孫子【葉奬里反】。于胥樂兮。【興也。靑驪曰駽。今鐵騘也。載，則也。有，有年也。穀，善也。或曰：祿也。詒，遺也。頌禱之辭也。】

S2有駜三章章九句

思樂【音洛】泮【普半反】水，薄采其芹【其斤反】。魯侯戾止，言觀其旂【葉其斤反】。其旂茷茷【蒲害反】，鸞聲噦噦【呼會反】。無小無大，從公于邁。【賦其事，以起興也。思，發語辭也。泮水，泮宮之水也。諸侯之學，鄉射之宮，謂之泮宮。其東西南方有水，形如半璧。以其半於辟廱，故曰泮水。而宮亦以名也。芹，水菜也。戾，至也。茷茷，飛揚也。噦噦，和也。此飲於泮宮，而頌禱之詞也。】○思樂泮水，薄採其藻。魯侯戾止，其馬蹻蹻【居表反】。其馬蹻蹻，其音昭昭【葉之繞反】。載色載笑，匪怒伊敎。【賦其事，以起興也。蹻蹻，盛貌。色，和顏色也。】○思樂泮水，薄採其茆【叶謨九反】。魯侯戾止，在泮飲酒。旣飲旨酒，永錫難老【叶魯吼反】。順彼長道【叶徒吼反】，屈此群醜。【賦其事，以起興也。茆，鳬葵也。葉大如手，赤圓而滑。江南人謂之蓴菜者也。長道，猶大道也。屈，服。醜，眾也。此章以下皆頌禱之詞也。○茆音卯。】○穆穆魯侯，敬明其德，敬愼威儀，維民之則。允文允武，昭假【音格】烈祖。靡有不孝，自求伊祜【候五反】。【○賦也。昭，明也。假，與格同。烈祖，周公魯公也。】○明明魯侯，克明其德，旣作泮宮，淮夷攸服。矯矯虎臣，在泮獻馘，淑問如皐陶，在泮獻囚。【賦也。矯矯，武貌。馘，所格者之左耳也。淑，善也。問，訊囚也。囚，所虜獲者。蓋古者出兵，受成於學，及其反也，釋奠於學，而以訊馘告。故詩人因魯侯在泮，而願其有是功也。】○濟濟多士，克廣德心，桓桓于征，狄彼東南【叶尼心反】。烝烝皇皇，不呉【音話】不揚，不告于讻，在泮獻功。【賦也。廣，推而大之也。德心，善意也。狄，猶逷也。東南，謂淮夷也。烝烝皇皇，盛也。不呉不揚，肅也。不告于讻，師克而和，不爭功也。】○角弓其觩【音求】，束矢其搜。戎車孔博，徒御無斁【叶弋灼反】，旣克淮夷，孔淑不逆【葉宜腳反】。式固爾猶，淮夷卒獲【葉黃郭反】。【○賦也。觩，弓健貌。五十矢為束。或曰：百矢也。搜，矢疾聲也。博，廣大也。無斁，言競勸也。逆，違命也。蓋能審固其謀猶，則淮夷終無不獲矣。】○翩彼飛鴞【音梟】，集于泮林，食我桑黮【音甚】，懷我好音。憬【音耿】彼淮夷，來獻其琛【敕金反】。元龜象齒，大賂南金。【興也。鴞，惡聲之鳥也。黮，桑實也。憬，覺悟也。琛，寶也。元龜，尺二寸。賂，遺也。南金，荊上之金也。此章前四句興後四句。如行葦首章之例也。】

S2泮水八章章八句

閟【音秘】宮有侐【音洫】，實實枚枚。赫赫姜嫄【音元】，其德不回。上帝是依【叶音隈】，無災無害，彌月不遲【叶陳回反】。是生后稷，降之百福【叶筆力反】。黍稷重【平聲】穋【音六。葉六直反】，稙【音陟】稺菽麥【叶訖力反】。奄有下國【叶于逼反】，俾民稼穡。有稷有黍，有稻有秬【音巨】。奄有下土，纘禹之緒【音序】。【○賦也。閟，深閉也。宮，廟也。侐，淸靜也。實實，鞏固也。枚枚，礱密也。時蓋修之。故詩人歌詠其事，以為頌禱之詞，而推本后稷之生，而下及於僖公耳。回，邪也。依，猶眷顧也。說見生民篇。先種曰稙，後種曰稺。奄有下國，封於邰也。緒，業也。禹治洪水旣平，后稷乃播種百穀。】○后稷之孫，實維大【音泰】王，居岐之陽，實始翦商。至于文武，纘大王之緒，致天之屆，于牧之野【葉上與反】。無貳無虞，上帝臨女【音汝】。敦【音堆】商之旅，克咸厥功【叶居古反】。王曰叔父，建爾元子【葉子古反】，俾侯于魯，大啟爾宇，為周室輔。【賦也。翦，斷也。大王自豳徙居岐陽，四方之民，咸歸往之。於是而王跡始著。蓋有翦商之漸矣。屆，極也。猶言窮極也。虞，慮也。無貳無虞，上帝臨女，猶大明云上帝臨女，無貳爾心也。敦，治之也。咸，同也。言輔佐之臣，同有其功，而周公亦與焉也。王，成王也。叔父，周公也。元子，魯公伯禽也。啟，開。宇，居也。】○乃命魯公，俾侯于東，錫之山川，土田附庸。周公之孫，莊公之子【葉獎里反】，龍旂承祀【叶養里反】，六轡耳耳。春秋匪解【音懈。叶訖力反】，享祀不忒。皇皇后帝，皇祖後稷，享以騂犧【虛宜虛何二反】。是饗是宜【牛奇牛何二反】，降福旣多【章移當何二反】，周公皇祖，亦其福女【音汝】。【○賦也。附庸，猶屬城也。小國不能自達於天子，而附於大國也。上章旣告周公以封伯禽之意，此乃言其命魯公而封之也。莊公之子，其一閔公，其一僖公。知此是僖公者。閔公在位不久，未有可頌。此必是僖公也。耳耳，柔從也。春秋，錯舉四時也。忒，過差也。成王以周公有大功於王室，故命魯公以夏正孟春，郊祀上帝，配以后稷，牲用騂牡。皇祖，謂群公。此章以後，皆言僖公致敬郊廟，而神降之福。國人稱願之如此也。】○秋而載嘗，夏而楅衡【葉戶郎反】。白牡騂剛，犧尊將將【音搶】。毛炰【音庖】胾【音恣】羹【叶盧當反】，籩豆大房，萬舞洋洋。孝孫有慶【叶祛羊反】，俾爾熾而昌，俾爾壽而臧，保彼東方，魯邦是常。不虧不崩，不震不騰，三壽作朋，如岡如陵。【賦也。嘗，秋祭名。楅衡，施於牛角，所以止觸也。周禮封人云，凡祭飾其牛牲，設其楅衡是也。秋將嘗，而夏楅衡其牛。言夙戒也。白牡，周公之牲也。騂剛，魯公之牲也。白牡，殷牲也。周公有王禮。故不敢與文武同。魯公則無所嫌。故用騂剛。犧尊，畫牛於尊腹也。或曰：尊作牛形，鑿其背以受酒也。毛炰，周禮，封人祭祀有毛炰之豚。注云，爓去其毛，而炰之也。胾，切肉也。羹，大羹鉶羹也。大羹，大古之羹。湆煮肉汁不和。盛之以豋。貴其質也。鉶羹，肉汁之有菜和者也。盛之鉶器。故曰鉶羹。大房，半體之俎。足下有跗。如堂房也。萬，舞名。震騰，驚動也。三壽，未詳。鄭氏曰：三卿也。或曰：願公壽與岡陵等而為三也。】○公交車千乘【去聲。葉神陵反】，朱英綠縢【音滕】，二矛重【平聲】弓【叶姑弘反】。公徒三萬，貝胄朱綅【音纎。叶息棱反】，烝徒增增。戎狄是膺，荊舒是懲，則莫我敢承。俾爾昌而熾，俾爾壽而富【叶方未反】，黃髮台背【叶蒲寐反】，壽胥與試。俾爾昌而大【葉特計反】，俾爾耆而艾【葉五計反】，萬有千歲，眉壽無有害【葉暇憩反】。【○賦也。千乘，大國之賦也。成方十里，出革車一乘，甲士三人，左持弓，右持矛，中人御。步卒七十二人。將重車者二十五人。千乘之地，則三百十六里有奇也。朱英，所以飾矛，綠縢，所以約弓也。二矛，夷矛酋矛也。重弓，備折壞也。徒，步卒也。三萬，舉成數也。車千乘，法當用十萬人，而為步卒者七萬二千人。然大國之賦，適滿千乘，苟盡用之，是舉國而行也。故其用之大國，三軍而已。三軍，為車三百七十五乘，三萬七千五百人。其為步卒不過二萬七千人。舉其中而以成數言。故曰三萬也。貝胄，貝飾胄也。朱綅，所以綴也。增增，眾也。戎，西戎。狄，北狄。膺，當也。荊，楚之別號。舒，其與國也。懲，艾。承，禦也。僖公嘗從齊桓公伐楚。故以此美之。而祝其昌大壽考也。壽胥與試之義，未詳。王氏曰：壽考者，相與為公用也。蘇氏曰：願其壽而相與試其才力，以為用也。】○泰山岩岩【叶魚杴反】，魯邦所詹。奄有龜蒙，遂荒大東，至於海邦【叶卜工反】，淮夷來同，莫不率從，魯侯之功。【賦也。泰山，魯之望也。詹，與瞻同。龜蒙，二山名。荒，奄也。大東，極東也。海邦，近海之國也。】○保有鳧繹【叶弋灼反】，遂荒徐宅【葉達各反】，至于海邦，淮夷蠻貊【叶莫博反】，及彼南夷，莫不率從，莫敢不諾，魯侯是若。【賦也。鳧繹，二山名。宅，居也。謂徐國也。諾，應辭。若，順也。○泰山龜蒙鳧繹，魯之所有。其餘則國之東南，勢相連屬。可以服從之國也。】○天錫公純嘏【叶果五反】，眉壽保魯，居常與許，復周公之宇，魯侯燕喜，令妻壽母【葉滿委反】，宜大夫庶士，邦國是有【叶羽已反】。旣多受祉，黃發兒齒。【賦也。常或作嘗。在薛之旁。許，許田也。魯朝宿之邑也。皆魯之故地。見侵於諸侯，而未復者。故魯人以是願僖公也。令妻，令善之妻，聲姜也。壽母，壽考之母，成風也。閔公八歲被弒，必是未娶，其母叔姜亦應未老。此言令妻壽母，又可見公為僖公無疑也。有，常有也。兒齒，齒落更生細者。亦壽徵也。】○徂來之松，新甫之栢【葉逋莫反】，是斷【音短】是度【入聲】，是尋是尺【叶尺約反】。松桷【音角】有舄【叶七約反】，路寢孔碩【葉常約反】。新廟奕奕【叶弋灼反】，奚斯所作。孔曼【音萬】且碩【同上】，萬民是若。【賦也。徂來新甫，二山名。八尺曰尋。舄，大貌。路寢，正寢也。新廟，僖公所修之廟。奚斯，公子魚也。作者，敎護屬功課章程也。曼，長。碩，大也。萬民是若，順萬民之望也。】

S2閟宮九章。五章章十七句。【內第四章脫一句。】二章章八句。二章章十句。【舊說，八章二章十七句。一章十二句。一章三十八句。二章章八句。二章章十句。多寡不均，雜亂無次。蓋不知第四章有脫句而然。今正其誤。】

S3魯頌四篇二十四章二百四十三句

S2商頌四之五。【契為舜司徒，而封於商。傳十四世，而湯有天下。其後三宗迭興。及紂無道，為武王所滅。封其庶兄微子啟於宋，修其禮樂，以奉商後。其地在禹貢徐州泗濱西及豫州盟豬之野。其後政衰，商之禮樂日以放失。七世至戴公時，大夫正考甫得商頌十二篇於周大師，歸以祀其先王。至孔子編詩，而又亡其七篇。然其存者亦多闕文疑義。今不敢強通也。商都亳，宋都商丘。皆在今應天府亳州界。】

○猗【音醫】與【音余】那與，置我鞀【音桃】鼓。奏鼓簡簡，衎我烈祖。【賦也。猗，嘆詞。那，多。置，陳也。簡簡，和大也。衎，樂也。烈祖，湯也。記曰：商人尚聲，臭味未成。滌蕩其聲，樂三闋，然後出迎牲，卽此是也。舊說，以此為祀成湯之樂也。】○湯孫奏假，綏我思成。鞀鼓淵淵【叶於巾反】，嘒嘒管聲。旣和且平，依我磬聲。於【音烏】赫湯孫【叶思倫反】，穆穆厥聲。【湯孫，主祀之時王也。假，與格同。言奏樂以格於祖考也。綏，安也。思成，未詳。鄭氏曰：安我以所思而成之人。謂神明來格也。禮記曰：齊之日，思其居處，思其笑語，思其志意，思其所樂，思其所嗜。齊三日，乃見其所為齊者。祭之日，入室，僾然必有見乎其位。周旋出戶，肅然必有聞乎其容聲。出戶而聽，愾然必有聞乎其嘆息之聲。此之謂思成。蘇氏曰：其所見聞，本非有也。生於思耳。此二說近是。蓋齊而思之，祭而如有見聞，則成此人矣。鄭注，頗有脫誤。今正之。淵淵，深遠也。嘒嘒，淸亮也。磬，玉磬也。堂上升歌之樂。非石磬也。穆穆，美也。】○庸鼓有斁，萬舞有奕。我有嘉客，亦不夷懌。【庸，鏞通。斁，斁然，盛也。奕，奕然，有次序也。蓋上文言，鞀鼓管鑰作於堂下，其聲依堂上之玉磬，無相奪倫者，至於此。則九獻之後，鐘鼓交作，萬舞陳於庭，而祀事畢矣。嘉客，先代之後，來助祭者也。夷，悅也。亦不夷懌乎，言皆悅懌也。】○自古在昔，先民有作。溫恭朝夕，執事有恪。【恪，敬也。言恭敬之道，古人所行不可忘也。閔馬父曰：先聖王之傳恭，猶不敢專，稱曰自古。古曰在昔，昔曰先民。】○顧予烝嘗，湯孫之將。【將，奉也。言湯其尚顧我烝嘗哉，此湯孫之所奉者。致其丁寧之意，庶幾其顧之也。】

S2那一章二十二句。【閔馬父曰：正考甫校商之名頌，以那為首。其輯之亂曰云云，卽此詩也。】

○嗟嗟烈祖，有秩斯祜【音戶】。申錫無疆，及爾斯所。【賦也。烈祖，湯也。秩，常。申，重也。爾，主祭之君。蓋自歌者指之也。斯所，猶言此處也。○此亦祀成湯之樂。言嗟嗟烈祖，有秩秩無窮之福。可以申錫於無疆。是以及於爾今王之所，而修其祭祀，如下所云也。】○旣載淸酤【葉候五反】，賚我思成【叶音常】。亦有和羹【叶音郎】，旣戒旣平【叶音旁】。鬷【音奏】假【音格】無言【叶音昴】，時靡有爭【叶音章】。綏我眉壽，黃耇無疆。【酤，酒。賚，與也。思成義見上篇。和羹，味之調節也。戒，夙戒也。平，猶和也。儀禮於祭祀燕享之始，每言羹定。蓋以羹熟為節，然後行禮。定，卽戒平之謂也。鬷，中庸作奏。正與上篇義同。蓋古聲奏族相近。族聲轉平，而為鬷耳。無言，無爭，肅敬而齊也。言其載淸酤，而旣與我以思成矣。及進和羹，而肅敬之至，則又安我以眉壽黃耇之福也。】○約軧【音祈】錯衡【叶徒郎反】，八鸞鶬鶬【音搶】。以假【音格】以享【叶虛良反】，我受命溥將。自天降康，豐年穰穰。來假來饗【叶虛良反】，降福無疆。【約軧錯衡八鸞，見採芑篇。鶬，見載見篇。言助祭之諸侯，乘是車，以假以享於祖宗之廟也。溥，廣。將，大也。穰穰，多也。言我受命旣廣大，而天降以豐年黍稷之多，使得以祭也。假之而祖考來假，享之而祖考來享，則降福無疆矣。】○顧予烝嘗，湯孫之將。【說見前篇。】

S2烈祖一章二十二句

天命玄鳥，降而生商，宅殷土芒芒。古帝命武湯，正域彼四方。【賦也。玄鳥，鳦也。春分玄鳥降。高辛氏之妃，有娀氏女簡狄，祈於郊禖，鳦遺卵。簡狄吞之而生契。其後世遂為有商氏，以有天下。事見史記。宅，居也。殷，地名。芒芒，大貌。古，猶昔也。帝，上帝也。武湯，以其有武德號之也。正，治也。域，封境也。○此亦祭祀宗廟之樂，而追敘商人之所由生，以及其有天下之初也。】○方命厥後，奄有九有【叶羽已反】。商之先後，受命不殆【叶養里反】，在武丁孫子【葉獎里反】。【○方命厥後，四方諸侯無不受命也。九有，九州島也。武丁，高宗也。言商之先后，受天命不危殆。故今武丁孫子，猶賴其福。】○武丁孫子，武王靡不勝【音升】。龍旂十乘，大糦【音熾】是承。【武王，湯號，而其後世亦以自稱也。龍旂，諸侯所建交龍之旂也。大糦，黍稷也。承，奉也。○言武丁孫子，今襲湯號者，其武無所不勝。於是諸侯無不奉黍稷，以來助祭也。】○邦畿千里，維民所止，肇域彼四海【叶虎洧反】。【○止，居。肇，開也。言王畿之內，民之所止，不過千里，而其封域，則極乎四海之廣也。】○四海來假【音格】，來假祁祁。景員維河。殷受命咸宜【叶牛何反】，百祿是何【音荷。葉如字】。【○假，與格同。祁祁，眾多貌。景員維河之義，未詳。或曰：景，山名。商所都也。見殷武卒章。春秋傳亦曰：商湯有景亳之命，是也。員，與下篇幅隕義同。蓋言周也。河，大河也。言景山四周，皆大河也。何，任也。春秋傳作荷。】

S2玄鳥一章二十二句

浚哲維商，長發其祥。洪水芒芒，禹敷下土方，外大國是疆，幅隕【音員】旣長，有娀【音菘】方將。帝立子生商。【賦也。浚，深。哲。知。長，久也。方，四方也。外大國，遠諸侯也。幅，猶言邉幅也。隕，讀作員。謂周也。有娀，契之母家也。將，大也。○言商世世有浚哲之君。其受命之祥，發見也久矣。方禹治洪水，以外大國為中國之竟，而幅員廣大之時，有娀氏始大。故帝立其女之子，而造商室也。蓋契於是時，始為舜司徒，掌布五敎於四方。而商之受命實基於此。】○玄王桓撥【葉必烈反】。受小國是達【叶他悅反】，受大國是達，率履不越，遂視旣發【叶方月反】。相土烈烈，海外有截。【賦也。玄王，契也。玄者，深微之稱。或曰：以玄鳥降而生也。王者追尊之號。桓，武。撥，治。達，通也。受小國大國，無所不達，言其無所不宜也。率，循。履，禮。越，過。發，應也。言契能循禮，不過越，遂視其民，則旣發以應之矣。相土，契之孫也。截，整齊也。至是而商益大，四方諸侯歸之，截然整齊矣。其後湯以七十里起。豈嘗中衰也與。】○帝命不違，至于湯齊。湯降不遲，聖敬日躋【音賷】，昭假遲遲。上帝是祗，帝命式於九圍。【賦也。湯齊之義，未詳。蘇氏曰：至湯而王業成，與天命會也。降，猶生也。遲遲，久也。祗，敬。式，法也。九圍，九州島也。○商之先祖，旣有明德，天命未嘗去之，以至於湯。湯之生也，應期而降。適當其時其聖敬又日躋升，以至昭假于天，久而不息。惟上帝是敬。故帝命之，以為法於九州島也。】○受小球【音求】大球，為下國綴【音贄】旒【音流】，何【音賀】天之休。不競不絿【音求】，不剛不柔，敷政優優，百祿是遒【音囚】。【○賦也。小球大球之義，未詳。或曰：小國大國所贄之玉也。鄭氏曰：小球，鎭圭，尺有二寸。大球，大圭，三尺也。皆天子之所執也。下國，諸侯也。綴，猶結也。旒，旗之埀者也。言為天子而為諸侯所系屬，如旗之縿為旒所綴著也。何，荷。競，強。絿，緩也。優優，寬裕之意。遒，聚也。】○受小共【音恭。叶居勇反】大共，為下國駿【音峻】厖【音忙。叶莫孔反】，何天之龍【葉丑勇反】。敷奏其勇，不震不動【葉德總反】，不戁【音赧】不竦【音聳】，百祿是總。【賦也。小共大共駿厖之義，未詳。或曰：小國大國所共之貢也。鄭氏曰：共，執也。猶小球大球也。蘇氏曰：共，珙通。合珙之玉也。傳曰：駿，大也。厖，厚也。董氏曰：齊詩作駿】駹【。謂馬也。龍，寵也。敷奏其勇，猶言大進其武功也。戁，恐。竦，懼也。】○武王載旆，有虔秉鉞【音越】。如火烈烈，則莫我敢曷【音遏。葉阿竭反】。苞有三蘗【葉五竭反】，莫遂莫達【叶他悅反】。九有有截。韋顧旣伐【叶房越反】，昆吾夏桀。【賦也。武王，湯也。虔，敬也。言恭行天討也。曷，遏通。或曰：曷，誰何也。苞，本也。蘗，旁生萌蘗也。言一本生三蘗也。本則夏桀，蘗則韋也，顧也，昆吾也。皆桀之黨也。鄭氏曰：韋，彭姓。顧昆吾，己姓。○言湯旣受命，載旆秉鉞，以征不義。桀與三蘗，皆不能遂其惡，而天下截然歸商矣。始伐韋，次伐顧，次伐昆吾，乃伐夏桀。當時用師之序如此。】○昔在中葉，有震且業。允也天子【葉奬里反】，降予卿士。實維阿衡【葉戶郎反】，實左【音佐】右【音又】商王。【賦也。葉，世。震，懼。業，危也。承上文而言。昔在，則前乎此矣。豈謂湯之前世中衰時與。允也天子，指湯也。降，言天賜之也。卿士，則伊尹也。言至於湯得伊尹，而有天下也。阿衡，伊尹官號也。】

S2長發七章一章八句四章章七句一章九句一章六句。【序以此為大禘之詩。蓋祭其祖之所出，而以其祖配也。蘇氏曰：大禘之祭，所及者遠。故其詩歷言商之先后，又及其卿士伊尹。蓋與祭於禘者也。商書曰：茲予大享于先王。爾祖其從與享之。是禮也。豈其起於商之世歟。今按大禘不及群廟之主。此宜為祫祭之詩。然經無明文。不可考也。】

○撻彼殷武，奮伐荊楚，冞【面規反】入其阻，裒【音抔】荊之旅，有截其所。湯孫之緒【音序】。【○賦也。撻，疾貌。殷武，殷王之武也。】冞【，冒。裒，聚。湯孫，謂高宗。○舊說，以此為祀高宗之樂。蓋自盤庚沒，而殷道衰，楚人叛之。高宗撻然用武，以伐其國。入其險阻，以致其眾盡平其地，使截然齊一。皆高宗之功也。易曰：高宗伐鬼方，三年克之，蓋謂此歟。】○維女【音汝】荊楚，居國南鄉。昔有成湯，自彼氐【音堤】羌，莫敢不來享【叶虛良反】，莫敢不來王。曰商是常。【賦也。氐羌，夷狄國。在西方。享，獻也。世見曰王。○蘇氏曰：旣克之，則告之曰：爾雖遠，亦居吾國之南耳。昔成湯之世，雖氐羌之遠，猶莫敢不來朝。曰此商之常禮也。況汝荊楚曷敢不至哉。】○天命多辟【音璧】，設都於禹之績，歲事來辟。勿予禍適【音謫】，稼穡匪解【音懈。叶訖力反】。【○賦也。多辟，諸侯也。來辟，來王也。適，謫通。○言天命諸侯，各建都邑於禹所治之地，而皆以歲事來，至於商，以祈王之不譴曰：我之稼穡不敢解也，庶可以免咎矣。言荊楚旣平，而諸侯畏服也。】○天命降監【下與濫反】，下民有嚴【葉五剛反】。不僭不濫，不敢怠遑，命于下國【叶越逼反】，封建厥福【叶筆力反】。【○賦也。監，視。嚴，威也。僭，賞之差也。濫，刑之過也。遑，暇。封，大也。○言天命降監，不在乎他，皆在民之視聽，則下民亦有嚴矣。惟賞不僭，刑不濫，而不敢怠遑，則天命之以天下，而大建其福。此高宗所以受命而中興也。】○商邑翼翼，四方之極。赫赫厥聲，濯濯厥靈。壽考且寧，以保我後生【叶桑經反】。【○賦也。商邑，王都也。翼翼，整敕貌。極，表也。赫赫，顯盛也。濯濯，光明也。言高宗中興之盛如此。壽考且寧云者，蓋高宗之享國，五十有九年。我後生，謂後嗣子孫也。】○陟彼景山【葉所旃反】，松栢丸丸【叶胡員反】。是斷【音短】是遷，方斫【音卓】是虔。松桷【音角】有梴【五連反】，旅楹有閒【叶胡田反】，寢成孔安【叶於連反】。【○賦也。景，山名。商所都也。丸丸，直也。遷，徙也。方，正也。虔，亦截也。梴，長貌。旅，眾也。閒，閒然而大也。寢，廟中之寢也。安，所以安高宗之神也。此蓋特為百世不遷之廟。不在三昭三穆之數。旣成始祔而祭之之詩也。然此章與閟宮之卒章，文意略同。未詳何謂。】

S2殷武六章三章章六句二章章七句一章五句

S3商頌五篇十六章一百五十四句


詩經集傳卷一@@@@@@宋@朱子@撰

@國風一。【國者。諸侯所封之域。而風者。民族歌謡之詩也。謂之風者。以其被上之化。以有言而其言又足以感人。如@@】【物因風之動。以有聲而其聲又足以動物也。是以諸侯采之。以貢於天子。天子受之。而列於樂官。於以考其俗尚之美惡。@@】【而知其政治之得失焉。舊說二南為正風。所以用之閨門鄉黨邦國。而化天下也。十三國為變風。則亦領在樂官。以時存@@】【肄。僃觀省而垂監戒耳。合之凡十五國云。】

@@周南一之一。【周。國名。南。南方諸侯之國也。周國。本在禹貢雍州境內。岐山之陽。后稷十三世孫。古公亶@@@@】【父。始居其地。傳子王季歷。至孫文王昌。辟國寖廣。於是徙都于豐。而分岐周故地。以為周公旦召公奭之采邑。且使@@@@】【周公為政於國中。而召公宣布於諸侯。於是德化大成於內。而南方諸侯之國。江沱汝漢之閒。莫不從化。蓋三分天@@@@】【下。而有其二焉。至子武王發。又遷于鎬。遂克商而有天下。武王崩。子成王誦立。周公相之。制作禮樂。乃採文王之世@@@@】【風化所及民族之詩。被之管弦。以為房中之樂。而又推之以及於鄉黨邦國。所以著明先王風俗之盛。而使天下後@@@@】【世之脩身齊家治國平天下者。皆得以取法焉。蓋其得之國中者。雜以南國之詩。而謂之周南。言自天子之國。而被@@@@】【於諸侯。不但國中而已也。其得之南國者。則直謂之召南。言自方伯之國。被於南方。而不敢以繫於天子也。岐周。在@@@@】【今鳳翔府岐山縣。豐。在今京兆府鄠縣終南山北。南方之國。卽今興元府京西湖北等路諸州。鎬。在豐東二十五里。@@@@】【小序曰。關雎麟趾之化。王者之風。故繫之周公。南言。化自北而南也。鵲巢騶虞之德。諸侯之風也。先王之所以敎。故@@@@】【繫之召公。斯言得之矣。】

關關雎【音疽】鳩。在河之洲。窈【音杳】窕【徒了反】淑女。君子好逑【音求】。【○興也。關關。雌雄相應之和聲也。雎鳩。水鳥。一名王雎。狀類鳧鷖。今江淮閒有之。生有定偶。而不相亂。偶常並遊。而不相狎。故毛傳以為。摯而有別。列女傳以為。人未嘗見其乘居而匹處者。蓋其性然也。河。北方流水之通名。洲。水中可居之地也。窈窕。幽閒之意。淑。善也。女者。未嫁之稱。蓋指文王之妃大姒為處子時而言也。君子。則指文王也。好。亦善也。逑。匹也。毛傳之摯字與至通。言其情意深至也。○興者。先言他物。以引起所詠之詞也。周之文王生有聖德。又得聖女姒氏。以為之配。宮中之人。於其始至。見其有幽閒貞靜之德。故作是詩。言彼關關然之雎鳩。則相與和鳴於河洲之上矣。此窈窕之淑女。則豈非君子之善匹乎。言其相與和樂而恭敬。亦若雎鳩之情摯而有別也。後凡言興者。其文意皆放此云。漢匡衡曰。窈窕淑女。君子好逑。言能致其貞淑。不貳其操。情欲之感。無介乎容儀。宴私之意。不形乎動靜。夫然後可以配至尊。而為宗廟主。此綱紀之首。王化之端也。可謂善說詩矣。】○參【初金反】差【初宜反】荇【音杏】菜。左右流之。窈窕淑女。寤寐求之。求之不得。寤寐思服【叶蒲比反】。悠哉悠哉。輾【音展】轉反側。【興也。參差。長短不齊之貌。荇。接餘也。根生水底。莖如釵股。上青下白。葉紫赤。圓莖寸餘。浮在水面。或左或右。言無方也。流。順水之流而取之也。或寤或寐。言無時也。服。猶懷也。悠。長也。輾者。轉之半。轉者。輾之周。反者。輾之過。側者。轉之留。皆臥不安席之意。○此章本其未得而言。彼參差之荇菜。則當左右無方以流之矣。此窈窕之淑女。則當寤寐不忘以求之矣。蓋此人此德。世不常有。求之不得。則無以配君子。而成其內治之美。故其憂患之深。不能自已至於如此也。】○參差荇菜。左右采【叶此禮反】之。窈窕淑女。琴瑟友【叶羽已反】之。參差荇菜。左右芼【音帽。叶音邈】之。窈窕淑女。鍾鼓樂【音洛】之。【興也。采。取而擇之也。芼。熟而薦之也。琴。五弦或七弦。瑟。二十五弦。皆絲屬。樂之小者也。友者。親愛之意也。鐘。金屬。鼓。革屬。樂之大者也。樂。則和平之極也。○此章據今始得而言。彼參差之荇菜旣得之。則當采擇而烹芼之矣。此窈窕之淑女。旣得之。則當親愛而娯樂之矣。蓋此人此德。世不常有。幸而得之。則有以配君子而成內治。故其喜樂尊奉之意。不能自已。又如此云。】

@@關雎三章。一章四句。二章章八句。【孔子曰。關雎樂而不淫。哀而不傷。愚謂。此言為@@@@】【此詩者。得其性情之正。聲氣之和也。蓋德如雎鳩摯而有別。則后妃性情之正。固可以見其一端矣。至於寤寐反側@@@@】【琴瑟鐘鼓極其哀樂。而皆不過其則焉。則詩人性情之正。又可以見其全體也。獨其聲氣之和。有不可得而聞者。雖@@@@】【若可恨。然學者姑卽其詞。而玩其理以養心焉。則亦可以得學詩之本矣。○匡衡曰。妃匹之際。生民之始。萬福之原。@@@@】【婚姻之禮正。然後品物遂而天命全。孔子論詩以關雎為始。言大上者。民之父母。后夫人之行。不侔乎天地。則無以@@@@】【奉神靈之統而理萬物之宜。自上世以來。三代興廢。未有不由此者也。】

葛之覃兮。施【音異】于中谷。維葉萋萋。黃鳥于飛。集于灌木。其鳴喈喈【叶居奚反】。【○賦也。葛。草名。蔓生可為絺綌者。覃。延。施。移也。中谷。谷中也。萋萋。盛貌。黃鳥。鸝也。灌木。叢木也。喈喈。和聲之遠聞也。○賦者。敷陳其事。而直言之者也。蓋后妃旣成絺綌而賦其事。追敘初夏之時。葛葉方盛。而有黃鳥鳴於其上也。後凡言賦者。放此。】○葛之覃兮。施于中谷。維葉莫莫。是刈【音又】是濩【音鑊】。為絺【音癡】為綌【音隙。葉去略反】。服之無斁【音亦。叶弋灼反】。【○賦也。莫莫。茂密貌。刈。斬。濩。煮也。精曰絺。粗曰綌。斁。厭也。○此言盛夏之時。葛旣成矣。於是治以為布。而服之無厭。蓋親執其勞。而知其成之不易。所以心誠愛之。雖極垢弊。而不忍厭棄也。】○言告師氏。言告言歸。薄污我私。薄浣【音緩】我衣。害【音曷】浣害否【如字】。歸寧父母。【賦也。言。辭也。師。女師也。薄。猶少也。污。煩撋之。以去其污。猶治亂而曰亂也。浣。則濯之而已。私。燕服也。衣。禮服也。害。何也。寧。安也。謂問安也。○上章旣成絺綌之服矣。此章遂告其師氏。使告于君子。以將歸寧之意。且曰。盍治其私服之污。而浣其禮服之衣乎。何者當浣。而何者可以未浣乎。我將服之以歸寧於父母矣。】

@@葛覃三章章六句。【此詩后妃所自作。故無贊美之詞。然於此可以見其已貴而能勤。已富而能儉。@@@@】【已長而敬。不弛於師傅。已嫁而孝不衰於父母。是皆德之厚。而人所難也。小序以為。后妃之本。庶幾近之。】

采采卷【上聲】耳。不盈頃【音傾】筐。嗟我懷人。置彼周行【葉戶郎反】。【○賦也。采采。非二采也。卷耳。枲耳。葉如鼠耳。叢生如盤。頃。欹也。筐。竹器。懷。思也。人。蓋謂文王也。置。舍也。周行。大道也。○后妃以君子不在。而思念之。故賦此詩託言。方采卷耳。未滿頃筐。而心適念其君子。故不能復采。而置之大道之旁也。】○陟彼崔【音摧】嵬【音巍】。我馬虺【音灰】隤【音頹】。我姑酌彼金罍。維以不永懷【叶胡隈反】。【○賦也。陟。升也。崔嵬。土山之戴石者。虺隤。馬罷不能升高之病。姑。且也。罍。酒器。刻為雲雷之象。以黃金飾之。永。長也。○此又託言。欲登此崔嵬之山。以望所懷之人。而往從之。則馬罷病而不能進。於是且酌金罍之酒。而欲其不至於長以為念也。】○陟彼高岡。我馬玄黃。我姑酌彼兕【音似】觥【音肱。叶古黃反】。維以不永傷。【賦也。山脊曰岡。玄黃。玄馬。而黃。病極而變色也。兕。野牛。一角青色。重千斤。觥。爵也。以兕角為爵也。】○陟彼砠【音疽】矣。我馬瘏【音塗】矣。我僕痡【音敷】矣。云何吁矣。【賦也。石山戴土曰砠。瘏。馬病不能進也。痡。人病不能行也。吁。憂嘆也。爾雅注。引此作盱。張目遠望也。詳見何人斯篇。】

@@卷耳四章章四句。【此亦後妃所自作。可以見其貞靜專一之至矣。豈當文王朝會之時。羑里拘幽@@@@】【之日而作歟。然不可考矣。】

南有樛【音鳩】木。葛藟【音壘】纍【音雷】之。樂【音洛】只【音紙】君子。福履綏之。【興也。南。南山也。木下曲曰樛。藟。葛類。纍。猶繫也。只。助語辭。君子。自眾妾而指后妃。猶言小君內子也。履。祿。綏。安也。○后妃能逮下。而無嫉妬之心。故眾妾樂其德。而稱願之曰。南有樛木。則葛藟累之也。樂只君子。則福履綏之矣。】○南有樛木。葛藟荒之。樂只君子。福履將之。【興也。荒。奄也。將。猶扶助也。】○南有樛木。葛藟縈【烏營反】之。樂只君子。福履成之。【興也。縈。旋。成。就也。】

@@樛木三章章四句

螽【音終】斯羽。詵詵【音莘】兮。宜爾子孫。振振【音真】兮。【比也。螽斯。蝗屬。長而青。長角長股。能以股。相切作聲。一生九十九子。詵詵。和集貌。爾。指螽斯也。振振。盛貌。○比者。以彼者比此物也。后妃不妬忌。而子孫眾多。故眾妾以螽斯之群處和集。而子孫眾多。比之。言其有是德。而宜有是福也。後凡言比者放此。】○螽斯羽。薨薨兮。宜爾子孫。繩繩兮。【比也。薨薨。群飛聲。繩繩。不絕貌。】○螽斯羽。揖揖【音緝】兮。宜爾子孫。蟄蟄兮。【比也。揖揖。會聚也。蟄蟄。亦多意。】

@@螽斯三章章四句

桃之夭夭【音腰】。灼灼其華【音花】。之子于歸。宜其室家。【興也。桃。木名。華紅實可食。夭夭。少好之貌。灼灼。華之盛也。木少則華盛。之子。是子也。此指嫁者而言也。婦人謂嫁曰歸。周禮仲春令會男女。然則桃之有華。正婚姻之時也。宜者。和順之意。室。謂夫婦所居。家。謂一門之內。○文王之化。自家而國。男女以正。婚姻以時。故詩人因所見。以起興而歎其女子之賢。知其必有以宜其室家也。】○桃之夭夭。有蕡【音文】其實。之子於歸。宜其家室。【興也。蕡。實之盛也。家室。猶室家也。】○桃之夭夭。其葉蓁蓁【音臻】。之子于歸。宜其家人。【興也。蓁蓁。葉之盛也。家人。一家之人也。】

@@桃夭三章章四句

肅肅兔罝【音嗟。又子餘反與夫叶】。椓之丁丁【音爭】。赳赳武夫。公侯干城。【興也。肅肅。整飭貌。罝。罟也。丁丁。椓杙聲也。赳赳。武貌。干。盾也。干城。皆所以扞外而衛內者。○化行俗美賢才眾多。雖罝兔之野人。而其才之可用猶如此。故詩人因其所事。以起興而美之。而文王德化之盛。因可見矣。】○肅肅兔罝。施于中逵。赳赳武夫。公侯好仇【叶渠之反】。【○興也。逵。九達之道。仇。與逑同。匡衡引關雎。亦作仇字。公侯善匹。猶曰聖人之耦。則非特干城而已。歎美之無已矣。下章放此。】○肅肅兔罝。施于中林。赳赳武夫。公侯腹心。【興也。中林。林中。腹心。同心同德之謂。則非特好仇而已也。】

@@兔罝三章章四句

采采芣【音浮】苢【音以】。薄言采【叶此禮反】之。采采芣苢。薄言有【叶羽已反】之。【賦也。芣苢。車前也。大葉長穗。好生道旁。采。始求之也。有。旣得之也。○化行俗美。家室和平。婦人無事。相與采此芣苢。而賦其事以相樂也。采之未詳何用。或曰。其子治產難。】○采采芣苢。薄言掇【者奪反】之。采採芣苢。薄言捋【力活反】之。【賦也。掇。拾也。捋。取其子也。】○采採芣苢。薄言袺【音結】之。采采芣苢。薄言襭【音潔】之。【賦也。袺。以衣貯之。而執其衽也。襭。以衣貯之。而扱其衽於帶閒也。】

@@芣苢三章章四句。

南有喬木。不可休息。漢有游女。不可求思。漢之廣【叶古矌反】矣。不可泳【叶於誑反】思。江之永【叶弋亮反】矣。不可方【叶甫妄反】思。【興而比也。上竦無枝曰喬。思。語辭也。篇內同。漢水出興元府嶓家山。至漢陽軍大別山入江。江漢之俗。其女好游。漢魏以後猶然。如大堤之曲可見也。泳。潛行也。江水出永康軍岷山。東流與漢水合。東北入海。永。長也。方。桴也。○文王之化。自近而遠。先及於江漢之閒。而有以變其淫亂之俗。故其出游之女。人望見之而知其端莊靜一。非復前日之可求矣。因以喬木起興。江漢為比。而反復詠歎之也。】○翹翹【音喬】錯薪。言刈其楚。之子於歸。言秣其馬【葉滿補反】。漢之廣矣。不可泳思。江之永矣。不可方思。【興而比也。翹翹。秀起之貌。錯。雜也。楚。木名。荊屬。之子。指游女也。秣。飼也。○以錯薪起興。而欲秣其馬。則悅之至。以江漢為比。而嘆其終不可求。則敬之深。】○翹翹錯薪。言刈其蔞【音閭】。之子于歸。言秣其駒。漢之廣矣。不可泳思。江之永矣。不可方思。【興而比也。蔞。蔞蒿也。葉似艾。青白色。長數寸。生水澤中。駒。馬之小者。】

@@漢廣三章章八句

遵彼汝墳。伐其條枚【音梅】。未見君子。惄【音溺】如調【音周】飢。【賦也。遵。循也。汝水。出汝州天息山。徑蔡穎州入淮。墳。大防也。枝曰條。乾曰枚。惄。飢意也。調。一作輖。重也。○汝旁之國。亦先被文王之化者。故婦人喜其君子行役而歸。因記其未歸之時。思望之情如此。而追賦之也。】○遵彼汝墳。伐其條肄【音異】。旣見君子。不我遐棄。【賦也。斬而複生曰肄。遐。遠也。○伐其枚。而又伐其肄。則踰年矣。至是乃見其君子之歸。而喜其不遠棄我也。】○魴【音房】魚赬【音聖】尾。王室如毀【音毀。下同】。雖則如毀。父母孔邇。【比也。魴。魚名。身廣而薄。少力細鱗。赬。赤也。魚勞則尾赤。魴尾本白而今赤。則勞甚矣。王室。指紂所都也。毀。焚也。父母。指文王也。孔。甚。邇。近也。○是時文王三分天下有其二。而率商之叛國以事紂。故汝墳之人。猶以文王之命。供紂之役。其家人見其勤苦。而勞之曰。汝之勞旣如此。而王室之政。方酷烈而未已。雖其酷烈而未已。然文王之德如父母。然望之甚近。亦可以忘其勞矣。此序所謂。婦人能閔其君子。猶勉之以正者。蓋曰。雖其別離之久。思念之深。而其所以相告語者。猶有尊君親上之意。而無情愛狎暱之私。則其德澤之深。風化之美。皆可見矣。一說。父母甚近。不可以懈於王事。而貽其憂。亦通。】

@@汝墳三章章四句

麟之趾振振【音真】公子【葉獎里反】。于【音聖】嗟麟兮。【興也。麟。麕身牛尾馬蹄。毛蟲之長也。趾。足也。麟之足不踐生草。不履生蟲。振振。仁厚貌。于磋。歎辭。○文王后妃。德修于身。而子孫宗族。皆化於善。故詩人以麟之趾。興公之子言。麟性仁厚。故其趾亦仁厚。文王后妃仁厚。故其子亦仁厚。然言之不足。故又磋嘆之。言是乃麟也。何必麕身牛尾而馬蹄。然後為王者之瑞哉。】○麟之定【音訂】。振振公姓。于嗟麟兮。【興也。定。額也。麟之額未聞。或曰。有額而不以抵也。公姓。公孫也。姓之為言。生也。】○麟之角【叶盧谷反】。振振公族。于嗟麟兮。【興也。麟。一角。角端有肉。公族。公同高祖。祖廟未毀。有服之親。】

@@麟之趾三章章三句。【序以為。關雎應。得之。】

@@@周南之國十一篇三十四章。百五十九句。【按此篇首五詩。皆言后妃@@@@@@】【之德。關雎舉其全體而言也。葛覃卷耳。言其志行之在己。樛木螽斯。美其德惠之及人。皆指其一事而言也。其@@@@@@】【詞雖主於后妃。然其實則皆所以著明文王身脩家齊之效也。至於桃夭兔罝芣苢。則家齊而國治之效。漢廣@@@@@@】【汝墳。則以南國之詩附焉。而見天下已有可平之漸也。若麟之趾。則又王者之瑞。有非人力所致而自至者。故@@@@@@】【復以是終焉。而序者以為。關雎之應也。夫其所以至此。后妃之德。固不為無所助矣。然妻道無成。則亦豈得而@@@@@@】【專之哉。今言詩者。或乃專美后妃。而不本於文王。其亦誤矣。】

@@召南一之二。【召。地名。召公奭之采邑也。舊說扶風雍縣南有召亭。卽其地。今雍縣析為岐山天興二縣。@@@@】【未知召亭的在何縣。餘已見周南篇。】

維鵲有巢。維鳩居【葉姬御反】之。之子于歸。百兩【如字。又音亮】御【音迓魚據反】之。【興也。鵲鳩。皆鳥名。鵲。善為巢。巢最為完固。鳩。性拙不能為巢。或有居鵲之成巢者。之子。指夫人也。兩。一車也。一車兩輪。故謂之兩。御。迎也。諸侯之子。嫁於諸侯。送御皆百兩也。○南國諸侯。被文王之化。能正心脩身以齊其家。其女子亦被后妃之化。而有專靜純一之德。故嫁於諸侯。而其家人美之曰。維鵲有巢。則鳩來居之。是以之子于歸。而百兩迎之也。此詩之意。猶周南之有關雎也。】○維鵲有巢。維鳩方之。之子于歸。百兩將之。【興也。方。有之也。將。送也。】○維鵲有巢。維鳩盈之。之子于歸。百兩成之。【興也。盈。滿也。謂眾媵侄娣之多。成。成其禮也。】
@@鵲巢三章章四句

于以采蘩。于沼于沚。于以用之。公侯之事【葉上止反】。【○賦也。于。於也。蘩。白蒿也。沼。池也。沚。渚也。事。祭事也。○南國被文王之化。諸侯夫人。能盡誠敬。以奉祭祀。而其家人敘其事。以美之也。或曰。蘩所以生蠶。蓋古者后夫人。有親蠶之禮。此詩亦猶周南之有葛覃也。】○于以採蘩。於澗之中。于以用之。公侯之宮。【賦也。山夾水曰澗。宮。廟也。或曰。卽記所謂。公桑蠶室也。】○被【音備】之僮僮【音同】。夙夜在公。被之祁祁。薄言還【音旋】歸。【賦也。被。首飾也。編髮為之。僮僮。竦敬也。夙。早也。公。公所也。祁祁。舒遲貌。夫事有儀也。祭義曰。及祭之後。陶陶遂遂。如將復入然。不欲遽去。愛敬之無已也。或曰。公。卽所謂公桑也。】

@@采蘩三章章四句

喓喓【音腰】草蟲。趯趯阜螽。未見君子。憂心忡忡【音充】。亦旣見止。亦旣覯止。我心則降【音杭。葉乎攻反】。【○賦也。喓喓。聲也。草蟲。蝗屬。奇音青色。趯趯。躍貌。阜螽。蠜也。忡忡。猶衝衝也。止。語辭。覯。遇。降。下也。○南國被文王之化。諸侯大夫。行役在外。其妻獨居。感時物之變。而思其君子如此。亦若周南之卷耳也。】○陟彼南山。言采其蕨。未見君子。憂心惙惙【音拙】。亦旣見止。亦旣覯止。我心則說【音悅】。【○賦也。登山。蓋託以望君子。蕨。鱉也。初生無葉時可食。亦感時物之變也。惙。憂貌。】○陟彼南山。言採其薇。未見君子。我心傷悲。亦旣見止。亦旣覯止。我心則夷。【賦也。薇。似蕨而差大。有芒而味苦。山閒人食之。謂之迷蕨。胡氏曰。疑卽莊子所謂。迷陽者。夷。平也。】

@@草蟲三章章七句

于以采蘋。南澗之濱。于以采藻。于彼行潦【音老】。【○賦也。蘋。水上浮萍也。江東人謂之䕯。濱。厓也。藻。聚藻也。生水底。莖如釵股。葉如蓬蒿。行潦。流潦也。○南國被文王之化。大夫妻能奉祭祀。而其家人敘其事。以美之也。】○于以盛【音成】之。維筐及筥【音舉】。于以湘之。維錡【音蟻】及釜【音父】。【○賦也。方曰筐。圓曰筥。湘。烹也。蓋粗熟而淹以為葅也。錡。釜屬。有足曰錡。無足曰釜。○此足以見其循序有常。嚴敬謹飭之意。】○于以奠之。宗室牖下【叶後五反】。誰其尸之。有齊【音齋】季女。【賦也。奠。置也。宗室。大宗之廟也。大夫士祭於宗室。牖下。室西南隅。所謂奧也。尸。主也。齊。敬貌。季。少也。祭祀之禮。主婦主薦豆。實以葅醢。少而能敬。尤見其質之美而化之所從來者遠矣。】
@@采蘋三章章四句

蔽芾【音廢】甘棠。勿翦勿伐。召伯所茇【音鈸】。【○賦也。蔽芾。盛貌。甘棠。杜棃也。白者為棠。赤者為杜。翦。翦其枝葉也。伐。伐其條幹也。伯。方伯也。茇。草舍也。○召伯循行南國。以布文王之政。或舍甘棠之下。其後人思其德。故愛其樹。而不忍傷也。】○蔽芾甘棠。勿翦勿敗【叶蒲寐反】。召伯所憩【音器】。【○賦也。敗。折。憩。息也。勿敗。則非特勿伐而已。愛之愈久。而愈深也。下章放此。】
○蔽芾甘棠。勿翦勿拜【葉變制反】。召伯所說【音稅】。【○賦也。拜。屈。說。舍也。勿拜。則非特勿敗而已。】

@@甘棠三章章三句

厭【入聲】浥【音邑】行露。豈不夙夜【叶羊茹反】。謂行多露。【賦也。厭浥。濕意。行。道。夙。早也。○南國之人遵召伯之敎。服文王之化。有以革其前日淫亂之俗。故女子有能以禮自守。而不為強暴所污者。自述己志。作此詩以絕其人。言道閒之露方濕。我豈不欲早夜而行乎。畏多露之沾濡。而不敢爾。蓋以女子早夜獨行。或有強暴侵陵之患。故託以行多露而畏其沾濡也。】○誰謂雀無角【叶盧谷反】。何以穿我屋。誰謂女【音汝】無家【叶音穀】。何以速我獄。雖速我獄。室家不足。【興也。家。謂以媒聘求為室家之禮也。速。召致也。○貞女之自守如此。然猶或見訟。而召致於獄。因自訴而言。人皆謂。雀有角。故能穿我屋。以興。人皆謂。汝於我。嘗有求為室家之禮。故能致我於獄。然不知。汝雖能致我於獄。而求為室家之禮。初未嘗備。如雀雖能穿屋。而實未嘗有角也。】○誰謂鼠無牙【葉五紅反】。何以穿我墉。誰謂女無家【葉各空反】。何以速我訟【叶祥容反】。雖速我訟。亦不女從。【興也。牙。牡齒也。墉。牆也。○言汝雖能致我於訟。然其求為室家之禮。有所不足。則我亦終不汝從矣。】

@@行露三章一章三句二章章六句

羔羊之皮【叶蒲何反】。素絲五紽【音駝】。退食自公。委【音威】蛇【音移。叶唐何反】委蛇。【賦也。小曰羔。大曰羊。皮。所以為裘。大夫燕居之服。素。白也。紽。未詳。蓋以絲飾裘之名也。退食。退朝而食於家也。自公。從公門而出也。委蛇。自得之貌。○南國化文王之政。在位皆節儉正直。故詩人美其衣服有常。而從容自得如此也。】○羔羊之革【叶訖力反】。素絲五緎【音域】。委蛇委蛇。自公退食。【賦也。革。猶皮也。緎。裘之縫界也。】○羔羊之縫【音逢】。素絲五緫【音宗】。委蛇委蛇。退食自公。【賦也。縫。縫皮合之。以為裘也。緫。亦未詳。】

@@羔羊三章章四句

殷【音隱】其靁。在南山之陽。何斯違斯。莫敢或遑。振振【音真】君子。歸哉歸哉。【興也。殷。靁聲也。山南曰陽。何斯斯。此人也。違斯斯。此所也。遑。暇也。振振。信厚也。○南國被文王之化。婦人以其君子從役在外。而思念之。故作此詩。言殷殷然靁聲。則在南山之陽矣。何此君子獨去此。而不敢少暇乎。於是又美其德。且冀其早畢事而還歸也。】○殷其靁。在南山之側【葉刀莊反】。何斯違斯。莫敢遑息。振振君子。歸哉歸哉。【興也。息。止也。】○殷其靁。在南山之下【叶後五反】。何斯違斯。莫或遑處【上聲】。振振君子。歸哉歸哉。【興也。】

@@殷其靁三章章六句

摽【音殍】有梅。其實七兮。求我庶士。迨其吉兮。【賦也。摽。落也。梅。木名。華白。實似杏而酢。庶。眾。迨。及也。吉。吉日也。○南國被文王之化。女子知以貞信自守。懼其嫁不及時。而有強暴之辱也。故言。梅落而在樹者少。以見時過而太晩矣。求我之眾士。其必有及此吉日而來者乎。】○摽有梅。其實三【葉疏簪反】兮。求我庶士。迨其今兮。【賦也。梅在樹者三。則落者又多矣。今。今日也。蓋不待吉矣。】○摽有梅。頃【音傾】筐塈【許器反】之。求我庶士。迨其謂之。【賦也。塈。取也。頃筐取之。則落之盡矣。謂之。則但相告語而約可定矣。】

@@摽有梅三章章四句

嘒【音噦】彼小星。三五在東。肅肅宵征。夙夜在公。寔命不同。【興也。嘒。微貌。三五。言其稀。蓋初昏或將旦時也。肅肅。齊遨貌。宵。夜。征。行也。寔。與實同。命。謂天所賦之分也。○南國夫人。承后妃之化。能不妬忌。以惠其下。故其眾妾美之如此。蓋眾妾進御於君。不敢當夕。見星而往。見星而還。故因所見。以起興。其於義無所取。特取在東在公兩字之相應耳。逐言。其所以如此者。由其所賦之分。不同於貴者。是以深以得御於君為夫人之惠。而不敢致怨於往來之勤也。】○嘒彼小星。維參【所森反】與昴【叶力求反】。肅肅宵征。抱衾與裯【音儔】。寔命不猶。【興也。參昴。西方二宿之名。衾。被也。裯。禪被也。興亦取與昴與裯二字相應。猶。亦同也。】

@@小星二章章五句。【呂氏曰。夫人無妬忌之行。而賤妾安於其命。所謂上好仁。而下必好義者也。】

江有汜【音祀。叶羊裡反】。之子歸。不我以。不我以。其後也悔【叶虎洧反】。【○興也。水決復入為汜。今江陵漢陽安復之閒。蓋多有之。之子。媵妾指嫡妻而言也。婦人謂嫁曰歸。我。媵自我也。能左右之。曰以。謂挾己而偕行也。○是時汜水之旁。媵有待年於國。而嫡不與之偕行者。其後嫡被后妃夫人之化。乃能自悔而迎之。故媵見江水之有汜。而因以起興。言江猶有汜。而之子之歸。乃不我以。雖不我以。然其後也亦悔矣。】○江有渚。之子歸。不我與。不我與。其後也處。【興也。渚。小洲也。水岐成渚。與。猶以也。處。安也。得其所安也。】○江有沱【音跎】。之子歸。不我過【音戈】。不我過。其嘯也歌。【興也。沱。江之別者。過。謂過我而與倶也。嘯。蹙口出聲。以舒憤懣之氣。言其悔時也。歌。則得其所處而樂也。】

@@江有汜三章章五句。【陳氏曰。小星之夫人。惠及媵妾盡其心。江沱之嫡。惠不及媵妾。而媵妾不@@@@】【怨。蓋父雖不慈。子不可以不孝。各盡其道而已矣。】

野有死麕【倶倫反。與春葉】。白茅包【叶補苟反】之。有女懷春。吉士誘之。【興也。麕。獐也。鹿屬。無角。懷春。當春而有懷也。吉士。猶美士也。○南國被文王之化。女子有貞潔自守。不為強暴所污者。故詩人因所見。以興其事而美之。或曰。賦也。言美士以白茅包其死麕。而誘懷春之女也。】○林有樸【蒲木反】樕【音速】。野有死鹿。白茅純【音豚】束。有女如玉。【興也。樸樕。小木也。鹿。獸名。有角。純束。猶包之也。如玉者。美其色也。上三句。興下一句也。或曰。賦也。言以樸樕藉死鹿。束以白茅。而誘此如玉之女也。】○舒而脫脫【音兌】兮。無感我帨【音稅】兮。無使尨【美邦反】也吠【符廢反】。【○賦也。舒。遲緩也。脫脫。舒緩貌。感。動。帨。巾。尨。犬也。○此章乃述女子拒之之辭。姑徐徐而來。毋動我之帨。毋驚我之犬。以甚言其不能相及也。其凜然不可犯之意。蓋可見矣。】

@@野有死麕三章。二章四句一章三句

何彼穠【音濃。與雝葉】矣。唐棣【音第】之華。曷不肅雝。王姬之車。【興也。穠。盛也。猶曰戎戎也。唐棣。栘也。似白楊。肅。敬。雝。和也。周王之女。姬姓。故曰王姬。○王姬下嫁於諸侯。車服之盛如此。而不敢挾貴以驕其夫家。故見其車者。知其能敬且和。以執婦道。於是作詩。以美之曰。何彼戎戎而盛乎。乃唐棣之華也。此何不肅肅而敬。雝雝而和乎。乃王姬之車也。此乃武王以後之詩。不可的知其何王之世。然文王太姒之敎。久而不衰。亦可見矣。】○何彼穠矣。華如桃李。平王之孫。齊侯之子【葉獎里反】。【○興也。李。木名。華白。實可食。舊說。平。正也。武王女。文王孫。適齊侯之子。或曰。平王。卽平王宜臼。齊侯。卽襄公諸兒。事見春秋。未知孰是。以桃李二物。興男女二人也。】○其釣維何。維絲伊緡。齊侯之子。平王之孫【叶須倫反】。【○興也。伊。亦維也。緡。綸也。絲之合而為綸。猶男女之合而為昬也。】

@@何彼襛矣三章章四句

彼茁【音拙】者葭【音加】。壹發五豝【音巴】。于【音吁】嗟乎騶虞【叶音牙】。【○賦也。茁。生出壯盛之貌。葭。蘆也。亦名葦。發。發矢。豝。牡豕也。一發五豝。猶言中必迭雙也。騶虞。獸名。白虎黑文。不食生物者也。○南國諸侯。承文王之化。脩身齊家。以治其國。而其仁民之餘恩。又有以及於庶類。故其春田之際。草木之茂。禽獸之多。至於如此。而詩人述其事以美之。且歎之曰。此其仁心自然。不由勉強。是卽真所謂騶虞矣。】○彼茁者蓬。壹發五豵【音宗】。于嗟乎騶虞【葉五紅反】。【○賦也。蓬。草名。一歲曰豵。亦小豕也。】

@@騶虞二章章三句。【文王之化。始於關雎。而至於麟趾。則其化之入人者深矣。形於鵲巢。而及於騶@@@@】【虞。則其澤之及物者廣矣。蓋意誠心正之功不息而久。則其薫蒸透徹融液周徧。自有不能已者。非智力之私所能@@@@】【及也。故序以騶虞。為鵲巢之應。而見王道之成。其必有所傳矣。】

@@@召南之國十四篇。四十章。百七十七句。【愚按。鵲巢至於采蘋。言夫人大@@@@@@】【夫妻。以見當時國君大夫被文王之化。而能脩身以正其家也。甘棠以下。又見由方伯能布文王之化。而國君@@@@@@】【能修之家以及其國也。其詞雖無及於文王者。然文王明德新民之功至是。而其所施者溥矣。抑所謂其民皥@@@@@@】【皥而不知為之者與。唯何彼穠矣之詩為不可曉。當闕所疑耳。○周南召南二國。凡二十五篇。先儒以為。正風。@@@@@@】【今姑從之。○孔子謂伯魚曰。女為周南召南矣乎。人而不為周南召南。其猶正牆面而立也與。○儀禮鄉飲酒@@@@@@】【鄉射燕禮。皆合樂周南關雎葛覃卷耳。召南鵲巢采蘩採蘋。燕禮。又有房中之樂。鄭氏注曰。弦歌周南召南之@@@@@@】【詩。而不用鐘磬。云房中者。后夫人之所諷誦以事其君子。○程子曰。天下之治。正家為先。天下之家正。則天下@@@@@@】【治矣。二南。正家之道也。陳后妃夫人大夫妻之德。推之士庶人之家。一也。故使邦國至於鄉黨。皆用之。自朝廷@@@@@@】【至於委巷。莫不謳吟諷誦。所以風化天下。】

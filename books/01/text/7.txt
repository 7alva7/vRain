
詩經集傳卷七@@@@@@宋@朱子@撰

@@蕩之什三之三

蕩蕩上帝。下民之辟【音璧】。疾威上帝。其命多辟【音僻】。天生烝民。其命匪諶【音忱。或叶市隆反】。靡不有初。鮮克有終【叶諸深反】。【○賦也。蕩蕩。廣大貌。辟。君也。疾威。猶暴虐也。多辟。多邪辟也。烝。眾。諶。信也。○言此蕩蕩之上帝。乃下民之君也。今此暴虐之上帝。其命乃多邪闢者何哉。蓋天生眾民。其命有不可信者。蓋其降命之初。無有不善。而人少能以善道自終。是以致此大亂。使天命亦罔克終。如疾威而多闢也。蓋始為怨天之辭。而卒自解之如此。劉康公曰。民受天地之中以生。所謂命也。能者養之以福。不能者敗以取禍。此之謂也。】○文王曰咨。咨女【音汝】殷商。曾是強禦。曾是掊【音抔】克。曾是在位。曾是在服【叶蒲北反】。天降慆【音滔】德。女興是力。【賦也。此設為文王之言也。咨。嗟也。殷商。紂也。疆禦。暴虐之臣也。掊克。聚】斂【之臣也。服。事也。慆。慢。興。起也。力。如力行之力。○詩人知厲王之將亡。故為此詩。託於文王所以嗟嘆殷紂者。言此暴虐聚】斂【之臣。在位用事。乃天降慆慢之德而害民。然非其自為之也。乃汝興起此人。而力為之耳。】○文王曰咨。咨女殷商。而秉義類。彊禦多懟【音隊】。流言以對。寇攘式內。侯作【音詛】侯祝【音咒】。靡屆靡究。【賦也。而。亦女也。義。善。懟。怨也。流言。浮浪不根之言也。侯。維也。作。讀為詛。詛咒。怨謗也。○言汝當用善類。而反任此暴虐多怨之人。使用流言以應對。則是為寇盜攘竊。而反居內矣。是以致怨謗之無極也。】○文王曰咨。咨女殷商。女炰【音庖】烋【音哮】于中國【叶于逼反】。斂怨以為德。不明爾德。時無背【音貝】無側。爾德不明。以無陪【音培】無卿。【賦也。炰烋。氣健貌。】斂【怨以為德。多為可怨之事。而反自以為德也。背。後。側。傍。陪。貳也。言前後左右公卿之臣。皆不稱其官。如無人也。】○文王曰咨。咨女殷商。天不湎【音免】爾以酒。不義從式【叶式吏反】。旣愆爾止。靡明靡晦【叶呼洧反】。式號式呼【去聲】。俾晝作夜【叶羊茹反】。【○賦也。湎。飲酒變色也。式。用也。言天不使爾沈湎於酒。而惟不義是從而用也。止。容止也。】○文王曰咨。咨女殷商。如蜩如螗【音唐】。如沸如羹【叶盧當反】。小大近喪【去聲。葉平聲】。人尚乎由行【葉戶郎反】。內奰【音避】于中國。覃及鬼方。【賦也。蜩螗。皆蟬也。如蟬鳴。如沸羹。皆亂意也。小者大者。幾於喪亡矣。尚且由此而行。不知變也。奰。怒。覃。延也。鬼方。遠夷之國也。言自近及遠。無不怨怒也。】○文王曰咨。咨女殷商。匪上帝不時【葉上止反】。殷不用舊【叶巨已反】。雖無老成人。尚有典刑。曾是莫聽。大命以傾。【賦也。老成人。舊臣也。典刑。舊法也。○言非上帝為此不善之時。但以殷不用舊。致此禍爾。雖無老成人與圖先王舊政。然典刑尚在。可以循守。乃無聽用之者。是以大命傾覆。而不可救也。】○文王曰咨。咨女殷商。人亦有言。顚沛之揭【紀竭去例二反】。枝葉未有害【許曷瑕憩二反】。本實先撥【音跋。叶方吠筆烈二反】。殷鑒不遠。在夏后之世【葉始制私列二反】。【○賦也。顚沛。仆拔也。揭。本根蹶起之貌。撥。猶絕也。鑒。視也。夏后。桀也。○言大木揭然將蹶。枝葉未有折傷。而其根本之實已先絕。然後此木乃相隨而顚拔爾。蘇氏曰。商周之衰。典刑未廢。諸侯未畔。四夷未起。而其君先為不義。以自絕於天。莫可救止。正猶此爾。殷鑒在夏。蓋為文王歎紂之辭。然周鑒之在殷。亦可知矣。】

@@蕩八章章八句

抑抑威儀。維德之隅。人亦有言。靡哲不愚。庶人之愚。亦職維疾【葉集二反】。哲人之愚。亦維斯戾。【賦也。抑抑。密也。隅。廉角也。鄭氏曰。人密審於威儀者。是其德必嚴正也。故古之賢者。道行心平。可外占而知內。如宮室之制。內有繩直。則外有廉隅也。哲。知。庶。眾。職。主。戾。反也。○衛武公作此詩。使人日誦於其側。以自警。言抑抑威儀。乃德之隅。則有哲人之德者。固必有哲人之威儀矣。而今之所謂哲者。未嘗有其威儀。則是無哲而不愚矣。夫眾人之愚。蓋其稟賦之偏。宜有是疾。不足為怪。哲人而愚。則反戾其常矣。】○無競維人。四方其訓之。有覺德行【去聲】。四國順之。籲【音吁】謨定命。遠猶辰告【叶古得反】。敬愼威儀。維民之則。【賦也。競。強也。覺。直大也。籲。大。謨。謀也。大謀。謂不為一身之謀。而有天下之慮也。定。審定不改易也。命。號令也。猶。圖也。遠謀。謂不為一時之計。而為長久之規也。辰。時。告。戒也。辰告。謂以時播告也。則。法也。○言天地之性人為貴。故能盡人道。則四方皆以為訓。有覺德行。則四國皆順從之。故必大其謀。定其命。遠圖時告。敬其威儀。然後可以為天下法也。】○其在于今【叶音經】。興迷亂于政【叶音征】。顚覆厥德。荒湛【音耽】于酒【葉子小反】。女【音汝】雖湛樂【音洛】從。弗念厥紹。罔敷求先王。克共【音拱】明刑【叶胡光反】。【○賦也。今。武公自言己今日之所為也。興。尚也。女。武公使人誦詩。而命己之詞也。後凡言女。言爾。言小子者放此。湛樂從。言惟湛樂之是從也。紹。謂所承之緒也。敷求先王。廣求先王所行之道也。共。執。刑。法也。】○肆皇天弗尚【葉平聲】。如彼流泉。無淪胥以亡。夙興夜寐。灑掃庭內。維民之章。脩爾車馬。弓矢戎兵【葉晡亡反】。用戒戎作。用逷【音剔】蠻方。【賦也。弗尚。厭棄之也。淪。陷。胥。相。章。表。戒。備。戎。兵。作。起。逷。遠也。○言天所不尚。則無乃淪陷相與而亡。如泉流之易乎。是以內自庭除之近。外及蠻方之遠。細而寢興洒掃之常。大而車馬戎兵之變。慮無不周。備無不飭也。上章所謂籲謨定命。遠猶辰告者。於此見矣。】○質爾人民。謹爾侯度。用戒不虞【葉元具反】。愼爾出話。敬爾威儀【叶牛何反】。無不柔嘉【叶居何反】。白圭之玷【音點】。尚可磨也。斯言之玷。不可為【叶吾禾反】也。【賦也。質。成也。定也。侯度。諸侯所守之法度也。虞。慮。話。言。柔。安。嘉。善。玷。鈌也。○言旣治民守法。防意外之患矣。又當謹其言語。蓋玉之玷鈌。尚可磨鑢使平。言語一失。莫能救之。其戒深切矣。故南容一日三復此章。而孔子以其兄之子妻之。】○無易【去聲】由言。無曰苟矣。莫捫【音門】朕舌。言不可逝【叶音折】矣。無言不讎【叶市又反】。無德不報【叶蒲救反】。惠于朋友【叶羽已反】。庶民小子【葉奬里反】。子孫繩繩。萬民靡不承。【賦也。易。輕。捫。持。逝。去。讎。答。承。奉也。○言不可輕易其言。蓋無人為我執持其舌者。故言語由己。易致差失。常當執持。不可放去也。且天下之理。無有言而不讎。無有德而不報者。若爾能惠于朋友庶民小子。則子孫繩繩而萬民靡不承矣。皆謹言之效也。】○視爾友君子。輯【音集】柔爾顏【叶魚堅反】。不遐有愆。相【去聲】在爾室。尚不愧于屋漏。無曰不顯。莫予云覯。神之格【叶剛鶴反】思。不可度【入聲】思。矧可射【音亦。叶弋灼反】思。【賦也。輯。和也。遐。何通。愆。過也。尚。庶幾也。屋漏。室西北隅也。覯。見也。格。至。度。測。矧。況也。射。斁通。厭也。○言視爾友於君子之時。和柔爾之顏色。其戒懼之意。常若自省曰。豈不至於有過乎。蓋常人之情。其脩於顯者無不如此。然視爾獨居於室之時。亦當庶幾不愧于屋漏。然後可爾。無曰此非明顯之處。而莫予見也。當知鬼神之妙。無物不體。其至於是。有不可得而測者。不顯亦臨。猶懼有失。況可厭射而不敬乎。此言不但脩之於外。又當戒謹恐懼乎其所不睹不聞也。子思子曰。君子不動而敬。不言而信。又曰。夫微之顯。誠之不可揜如此。此正心誠意之極功。而武公及之。則亦聖賢之徒矣。】○辟爾為德。俾臧俾嘉【叶居何反】。淑愼爾止。不愆于儀【叶牛何反】。不僭不賊。鮮【上聲】不為則。投我以桃。報之以李。彼童而角。實虹【音紅】小子【葉奬里反】。【○賦也。辟。君也。指武公也。止。容止也。僭。差。賊。害。則。法也。無角曰童。虹。潰亂也。○旣戒以脩德之事。而又言為德而人法之。猶投桃報李之必然也。彼謂不必脩德。而可以服人者。是牛羊之童者。而求其角也。亦徒潰亂汝而已。豈可得哉。】○荏【音餁】染柔木。言緡之絲【葉新夷反】。溫溫恭人。維德之基。其維哲人。告之話言。順德之行。其維愚人。覆謂我僭【叶七尋反】。民各有心。【興也。荏染。柔貌。柔木。柔忍之木也。緡。綸也。被之綸以為弓也。話言。古之善言也。覆。猶反也。僭。不信也。民各有心。言人心不同。愚智相越之遠也。】○於【音烏】乎【音呼】小子【葉奬里反】。未知臧否【音鄙】。匪手攜之。言示之事【葉上止反】。匪面命之。言提其耳。借曰未知。亦旣抱子【同上】。民之靡盈。誰夙知而莫【音慕】成。（賦也。非徒手攜之也。而又示之以事。非徒面命之也。而又提其耳。所以喩之者。詳且切矣。假令言汝未有知識。則汝旣長大而抱子。宜知矣。人若不自盈滿。能受敎戒。則豈有旣早知。而反晩成者乎。○昊天孔昭【叶音灼】。我生靡樂【音洛】。視爾夢夢【音蒙】。我心慘慘【音懆。叶七各反】。誨爾諄諄【音肫】。聽我藐藐【音邈】。匪用為敎【葉入聲】。覆用為虐。借曰未知。亦聿旣耄【叶音莫】。【○賦也。夢夢。不明亂意也。慘慘。憂貌。諄諄。詳熟也。藐藐。忽畧貌。耄。老也。八十九十曰耄。左史所謂年九十有五時也。】○於乎小子。告爾舊止。聽用我謀。庶無大悔【叶虎委反】。天方艱難。曰喪厥國【叶于逼反】。取譬不遠。昊天不忒。回遹【音聿】其德。俾民大棘。【賦也。舊。舊章也。或曰。久也。止。語詞。庶。幸。悔。恨。忒。差。遹。僻。棘。急也。○言天運方此艱難。將喪厥國矣。我之取譬。夫豈遠哉。觀天道禍福之不差忒。則知之矣。今汝乃回遹其德。而使民至於困急。則喪厥國也必矣。】

@@抑十二章三章章八句九章章十句。【楚語左史倚相曰。昔衛武公年數九十五矣。猶箴儆於國曰。自卿以下。至@@@@】【于師長士。苟在朝者。無謂我老耄而舍我。必恭恪於朝夕。以交戒我。在輿有旅賁之規。位宁有官師之典。倚几有誦訓之諫。居寢有】

瞽【御之箴。臨事有瞽史之道。宴居有師工之誦。史不失書。蒙不失誦。以訓御之。於是作懿戒以自儆。及其沒也。謂之睿聖武公。韋昭曰。懿。讀為抑。卽此篇也。董氏曰。侯包言。武公行年九十有五。猶使人日誦是詩。而不離於其側。然則序說為刺厲王者誤矣。】菀【音鬱】彼桑柔。其下侯旬。捋【力活反】采其劉。瘼【音莫】此下民。不殄心憂。倉【音愴】兄【音況】填兮。倬彼昊天【葉鐵因反】。寧不我矜。【比也。菀。茂。旬。徧。劉。殘。殄。絕也。倉兄。與愴恍同。悲閔之意也。填。未詳。舊說與陳塵同。蓋言久也。或疑與癲字同。為病之義。但召旻篇內二字並出。又恐未然。今姑闕之。倬。明貌。○舊說此為芮伯刺厲王而作。春秋傳亦曰。芮良夫之詩。則其說是也。以桑為比者。桑之為物。其葉最盛。然及其採之也。一朝而盡。無黃落之漸。故取以比周之盛時。如葉之茂。其蔭無所不徧。至於厲王肆行暴虐。以敗其成業。王室忽焉凋弊。如桑之旣采。民失其蔭。而受其病。故君子憂之。不絕於心。悲閔之甚。而至於病。遂號天而訴之也。】○四牡騤騤。旟旐有翩【叶批賓反】。亂生不夷。靡國不泯【叶彌鄰反】。民靡有黎。具禍以燼【叶咨辛反】。於【音烏】乎【音呼】有哀【叶音依】。國步斯頻。【賦也。夷。平。泯。滅。黎。黑。燼。灰燼也。步。猶運也。頻。急蹙也。○厲王之亂。天下征役不息。故其民見其車馬旌旗。而厭苦之。自此至第四章。皆征役者之怨辭也。】○國步蔑資。天不我將【葉子兩反】。靡所止疑【音屹。葉如字】。云徂何往。君子實維。秉心無競【葉其兩反】。誰生厲階【叶居奚反】。至今為梗【音鯁。叶古黨反】。【○賦也。蔑。滅。資。咨。將。養也。疑。讀如儀禮疑立之疑。定也。徂。亦往也。競。爭。厲。怨。梗。病也。○言國將危亡。天不我養。居無所定。徂無所往。然非君子之有爭心也。誰實為此禍階。使至今為病乎。蓋曰。禍有根原。其所從來也遠矣。】○憂心殷殷。念我土宇。我生不辰。逢天僤【音亶】怒【葉暖五反】。自西徂東【叶音丁】。靡所定處。多我覯痻【音民】。孔棘我圉。【賦也。土。鄉。宇。居。辰。時。僤。厚。覯。見。痻。病。棘。急。圉。邊也。或曰。禦也。多矣我之見病也。急矣我之在邊也。】○為謀為毖【叶音必】。亂況斯削。告爾憂恤。誨爾序爵。誰能執熱。逝不以濯。其何能淑。載胥及溺【叶奴學反】。【○賦也。毖。愼。況。滋也。序爵。辨別賢否之道也。執熱。手執熱物也。○蘇氏曰。王豈不謀且愼哉。然而不得其道。適所以長亂而自削耳。故告之以其所當憂。而誨之以序爵。且曰。誰能執熱而不濯者。賢者之能已亂。猶濯之能解熱耳。不然則其何能善哉。相與入於陷溺而已。】○如彼溯風【叶孚音反】。亦孔之僾【音愛】。民有肅心。荓【音烹】云不逮。好是稼穡。力民代食。稼穡維寶。代食維好。【賦也。溯。鄉。僾。唈。肅。進。荓。使也。○蘇氏曰。君子視厲王之亂。悶然如遡風之人唈而不能息。雖有欲進之心。皆使之曰。世亂矣。非吾所能及也。於是退而稼穡盡其筋力。與民同事。以代祿食而已。當是時也。仕進之憂。甚於稼穡之勞。故曰。稼穡維寶。代食維好。言雖勞而無患也。】○天降喪【去聲】亂。滅我立王。降此蟊賊。稼穡卒癢【音羊】。哀恫【音通】中國。具贅【音惴】卒荒。靡有旅力。以念穹蒼。【賦也。恫。痛。具。倶也。贅。屬也。言危也。春秋傳曰。君若】贅【旒然。與此贅同。卒。盡。荒。虛也。旅。與膂同。穹蒼。天也。穹。言其形。蒼。言其色。○言天降喪亂。固已滅我所立之王矣。又降此蟊賊。則我之稼穡又病。而不得以代食矣。哀此中國。皆危盡荒。是以危困之極。無力以念天禍也。此詩之作。不知的在何時。其言滅我立王。則疑在共和之後也。】○維此惠君。民人所瞻【叶側姜反】。秉心宣猶。考愼其相【去聲。葉平聲】。維彼不順。自獨俾臧。自有肺腸。俾民卒狂。【賦也。惠。順也。順於義理也。宣。徧。猶。謀。相。輔。狂。惑也。○言彼順理之君。所以為民所尊仰者。以其能秉持其心。周徧謀度考擇其輔相。必眾以為賢。而後用之。彼不順理之君。則自以為善。而不考眾謀。自有私見。而不通眾志。所以使民眩惑。至於狂亂也。】○瞻彼中林。牲牲【音莘】其鹿。朋友已譖【音僭。葉子林反】。不胥以穀。人亦有言。進退維谷。【興也。牲牲。眾多並行之貌。譖。不信也。胥。相。穀。善。谷。窮也。言朋友相譖。不能相善。曾鹿之不如也。○言上無明君下有惡俗。是以進退皆窮也。】○維此聖人。瞻言百里。維彼愚人。覆狂以喜。匪言不能。胡斯畏忌【叶巨已反】。【○賦也。聖人炳於幾先。所視而言者。無遠而不察。愚人不知禍之將至。而反狂以喜。今用事者蓋如此。我非不能言也。如此畏忌何哉。言王暴虐。人不敢諫也。】○維此良人。弗求弗迪【叶徒沃反】。維彼忍心。是顧是復【音伏】。民之貪亂。寧為荼毒。【賦也。迪。進也。忍。殘忍也。顧。念。復。重也。荼。苦菜也。味苦氣辛。能殺物。故謂之荼毒也。○言不求善人而進用之。其所顧念重復而不已者。乃忍心不仁之人。民不堪命。所以肆行貪亂。而安為荼毒也。】○大風有隧【音遂】。有空大谷。維此良人。作為式穀。維彼不順。徵以中垢【音苟。叶居六反】。【○興也。隧。道。式。用。穀。善也。徵以中垢。未詳其義。或曰。征。行也。中。隱暗也。垢。污穢也。○大風之行有隧。蓋多出於空谷之中。以興下文君子小人所行。亦各有道耳。】○大風有隧。貪人敗類。聽言則對。誦言如醉。匪用其良。覆俾我悖【叶蒲寐反】。【○興也。敗類。猶言圮族也。王使貪人為政。我以其或能聽我之言而對之。然亦知其不能聽也。故誦言而中心如醉。由王不用善人。而反使我至此悖眊也。厲王說榮夷公。芮良夫曰。王室其將卑乎。夫榮公好專利。而不備大難。夫利百物之所生也。天地之所載也。而或專之。其害多矣。此詩所謂貪人。其榮公也與。芮伯之憂。非一日矣。】○嗟爾朋友。予豈不知而作。如彼飛蟲。時亦弋獲【叶胡郭反】。旣之陰【去聲】女。反予來赫【葉黑各反】。【○賦也。如彼飛蟲。時亦弋獲。言己之言。或亦有中。猶曰千慮而一得也。之。往。陰。覆也。赫。威怒之貌。我以言告女。是往陰覆於女。女反來加赫然之怒於己也。張子曰。陰往密告於女。反謂我來恐動也。亦通。】○民之罔極。職涼善背【葉必墨反】。為民不利。如云不克。民之回遹【音聿】。職競用力。【賦也。職。專也。涼義未詳。傳曰。涼。薄也。鄭讀作諒。信也。疑鄭說為得之。善背。工為反複也。克。勝也。回遹。邪僻也。○言民之所以貪亂而不知所止者。專由此人名為直諒。而實善背。又為民所不利之事。如恐不勝而力為之也。又言民之所以邪僻者。亦由此輩專競用力而然也。反複其言。所以深惡之也。】○民之未戾。職盜為寇。涼曰不可。覆背善詈【音利】。雖曰匪予。旣作爾歌。【賦也。戾。定也。民之所以未定者。由有盜臣為之寇也。蓋其為信也。亦以小人為不可矣。及其反背也。則又工為惡言。以詈君子。是其色厲內荏。真可謂穿窬之盜矣。然其人又自文飾。以為此非我言也。則我已作爾歌矣。言得其情。且事已著明。不可揜覆也。】

@@桑柔十六章八章章八句八章章六句

倬彼雲漢。昭回於天【葉鐵因反】。王曰於【音烏】乎【音呼】何辜。今之人。天降喪【去聲】亂。饑饉薦【音荒】臻。靡神不舉。靡愛斯牲【叶桑經反】。圭璧旣卒。寧莫我聽【平聲】。【○賦也。雲漢。天河也。昭。光。回。轉也。言其光隨天而轉也。薦。薦通。重也。臻。至也。靡神不舉。所謂國有凶荒。則索鬼神而祭之也。圭璧。禮神之玉也。卒。盡。寧。猶何也。○舊說以為宣王承厲王之烈。內有撥亂之志。遇烖而懼。側身脩行。欲消去之。天下喜於王化復行。百姓見憂。故仍叔作此詩以美之。言雲漢者夜晴則天河明。故述王仰訴於天之詞如此也。】○旱旣大【音泰】甚。蘊隆蟲蟲。不殄禋祀。自郊徂宮。上下奠瘞。靡神不宗。后稷不克。上帝不臨【叶力中反】。耗斁【音妬】下土。寧丁我躬。【賦也。蘊。蓄。隆。盛也。蟲蟲。熱氣也。殄。絕也。郊。祀天地也。宮。宗廟也。上祭天下祭地。奠其禮瘞其物。宗。尊也。克。勝也。言后稷欲救此旱災。而不能勝也。臨。享也。稷以親言。帝以尊言也。斁。敗。丁。當也。何以當我之身。而有是災也。或曰。與其耗斁下土。寧使烖害當我身也。亦通。】○旱旣大甚。則不可推【葉雷反】。兢兢業業。如霆如雷。周餘黎民。靡有孑遺【叶夷回反】。昊天上帝。則不我遺。胡不相畏。先祖于摧【音崔】。【○賦也。推。去也。兢兢。恐也。業業。危也。如霆如雷。言畏之甚也。孑。無右臂貌。遺。餘也。言大亂之後。周之餘民。無復有半身之遺者。而上天又降旱災。使我亦不見遺。摧。滅也。言先祖之祀。將自此而滅也。】○旱旣大甚。則不可沮【上聲】。赫赫炎炎。云我無所。大命近止。靡瞻靡顧【叶果五反】。群公先正。則不我助【葉床所反】。父母先祖。胡寧忍予【叶演女反】。【○賦也。沮。止也。赫赫。旱氣也。炎炎。熱氣也。無所。無所容也。大命近止。死將至也。瞻。仰。顧。望也。群公先正。月令所謂雩祀百辟卿士之有益於民者。以祈穀實者也。於群公先正。但言其不見助。至父母先祖。則以恩望之矣。所謂埀涕泣而道之也。】○旱旣大甚。滌滌山川【叶樞倫反】。旱魃【音跋】為虐。如惔【音談】如焚【叶符勻反】。我心憚暑。憂心如熏。群公先正。則不我聞【葉微勻反】。昊天上帝。寧俾我遯【叶徒勻反】。【○賦也。滌滌。言山無木。川無水。如滌而除之也。魃。旱神也。惔。燎之也。憚。勞也。畏也。熏。灼。遯。逃也。言天又不肯使我得逃遯而去也。】○旱旣大甚。黽勉畏去。胡寧癲【音顚】我以旱。憯【七感反】不知其故。祈年孔夙。方社不莫【音慕】。昊天上帝。則不我虞【葉元具反】。敬恭明神。宜無悔怒。【賦也。黽勉畏去。出無所之也。癲。病。憯。曾也。祈年。孟春祈穀于上帝。孟冬祈來年于天宗。是也。方。祭四方也。社。祭土神也。虞。度。悔。恨也。言天曾不度我之心。如我之敬事明神。宜可以無恨怒也。】○旱旣大甚。散無友紀。鞫哉庶正。疚哉塚宰【葉奬里反】。趣【七口反】馬師氏。膳夫左右【叶羽已反】。靡人不周。無不能止。瞻卬【音仰】昊天。雲如何里。【賦也。友紀。猶言綱紀也。或曰。友疑作有。鞫。窮也。庶正。眾官之長也。疚。病也。塚宰。又眾長之長也。趣馬。掌馬之官。師氏。掌以兵守王門者。膳夫。掌食之官也。歲凶年穀不登。則趣馬不秣。師氏弛其兵。馳道不除。祭事不縣。膳夫徹膳。左右布而不脩。大夫不食梁。士飲酒不樂。周。救也。無不能止。言諸臣無有一人不周救百姓者。無有自言不能。而遂止不為也。里。憂也。與漢書無俚之俚同。聊賴之意也。】○瞻卬昊天。有嘒【音暳】其星。大夫君子。昭假【音格】無贏【音盈】。大命近止。無棄爾成。何求為我。以戾庶正【叶諸盈反】。瞻卬昊天。曷惠其寧。【賦也。嘒。明貌。昭。明。假。至也。○久旱而仰天以望雨。則有嘒然之明星。未有雨征也。然群臣竭其精誠。而助王以昭假于天者。已無餘矣。雖今死亡將近。而不可以棄其前功。當益求所以昭假者而脩之。固非求為我之一身而已。乃所以定眾正也。於是語終。又仰天而訴之曰。果何時而惠我以安寧乎。張子曰。不敢斥言雨者。畏懼之甚。且不敢必云爾。】

@@雲漢八章章十句

崧【音嵩】高維嶽。駿【音峻】極于天【葉鐵因反】。維嶽降神。生甫及申。維申及甫。維周之翰【叶胡於反】。四國于蕃【葉分邅反】。四方于宣。【賦也。山大而高曰崧。嶽。山之尊者。東岱南霍西華北恒。是也。駿。大也。甫。甫侯也。卽穆王時。作呂刑者。或曰。此是宣王時人。而作呂刑者之子孫也。申。申伯也。皆姜姓之國也。翰。乾。蕃。蔽也。○宣王之舅申伯出封于謝。而尹吉甫作詩以送之。言嶽山高大。而降其神靈和氣。以生甫侯申伯。實能為周之楨幹屏蔽。而宣其德澤於天下也。蓋申伯之先。神農之後。為唐虞四嶽。總領方嶽諸侯。而奉嶽神之祭。能修其職。嶽神享之。故此詩推本申伯之所以生。以為嶽降神而為之也。】○亹亹申伯。王纘之事。于邑于謝。南國是式【叶失吏反】。王命召伯【葉逋莫反】。定申伯之宅【葉達各反】。登是南邦【叶卜工反】。世執其功。【賦也。亹亹。強勉之貌。纘。繼也。使之繼其先世之事也。邑。國都之處也。謝在今鄧州南陽縣。周之南土也。式。使諸侯以為法也。召伯。召穆公虎也。登。成也。世執其功。言使申伯後世常守其功也。或曰。大封之禮。召公之世職也。】○王命申伯。式是南邦【叶卜功反】。因是謝人。以作爾庸。王命召伯。徹申伯土田【葉地因反】。王命傅御。遷其私人。【賦也。庸。城也。言因謝邑之人而為國也。鄭氏曰。庸。功也。為國以起其功也。徹。定其經界。正其賦稅也。傅御。申伯家臣之長也。私人。家人遷使就國也。漢明帝送侯印。與東平王蒼諸子。而以手詔賜其國中傅。蓋古制如此。】○申伯之功。召伯是營。有俶【音蓄】其城。寢廟旣成。旣成藐藐。王錫申伯【葉逋各反】。四牡蹻蹻。鉤膺濯濯。【賦也。俶。始作也。藐藐。深貌。蹻蹻。壯貌。濯濯。光明貌。】○王遣申伯。路車乘【去聲】馬【葉滿補反】。我圖爾居。莫如南土。錫爾介圭。以作爾寶【叶音補】。往近王舅。南土是保【叶音補】。【○賦也。介圭。諸侯之封圭也。近。辭也。】○申伯信邁。王餞【音賤】於郿【音眉】。申伯還南。謝于誠歸。王命召伯。徹申伯土疆。以峙【音痔】其粻【音張】。式遄【音椽】其行【葉戶郎反】。【○賦也。郿。在今鳳翔府郿縣。在鎬京之西。岐周之東。而申在鎬京之東南。時王在岐周。故餞于郿也。言信邁誠歸。以見王之數留。疑於行之不果故也。峙。積。粻。糧。遄。速也。召伯之營謝也。則已】斂【其稅賦。積其餱糧。使廬市有止宿之委積。故能使申伯無留行也。】○申伯番番【音波。葉分邅反】。旣入於謝。徒御嘽嘽【音灘】。周邦咸喜。戎有良翰【叶胡於反】。不顯申伯。王之元舅。文武是憲【叶虛言反】。【○賦也。番番。武勇貌。嘽嘽。眾盛也。戎。女也。申伯旣入于謝。周人皆以為喜而相謂曰。汝今有良翰矣。元。長。憲。法也。言文武之士。皆以申伯為法也。或曰。申伯能以文王武王為法也。】○申伯之德。柔惠且直。揉【汝又反】此萬邦。聞【音問】于四國【叶于逼反】。吉甫作誦。其詩孔碩。其風肆好。以贈申伯。【賦也。揉。治也。吉甫。尹吉甫。周之卿士。誦。工師所誦之詞也。碩。大。風。聲。肆。遂也。】

@@崧高八章章八句

天生烝民。有物有則。民之秉彞【音夷】。好是懿德。天監有周。昭假【音格】于下【叶後五反】。保茲天子。生仲山甫。【賦也。烝。眾。則。法。秉。執。彞。常。懿。美。監。視。昭。明。假。至。保。祐也。仲山甫。樊侯之字也。○宣王命樊侯仲山甫。築城于齊。而尹吉甫作詩以送之。言天生眾民。有是物必有是則。蓋自百骸九竅五髒。而達之君臣父子夫婦長幼朋友。無非物也。而莫不有法焉。如視之明。聽之聦。貌之恭。言之順。君臣有義。父子有親之類。是也。是乃民所執之常性。故其情無不好此美德者。而況天之監視有周。能以昭明之德。感格于下。故保佑之。而為之生此賢佐曰仲山甫焉。則所以鍾其秀氣。而全其美德者。又非特如凡民而已矣。昔孔子讀詩至此而贊之曰。為此詩者。其知道乎。故有物必有則。民之秉羿也。故好是懿德。而孟子引之。以證性善之說。其旨深矣。讀者其致思焉。】○仲山甫之德。柔嘉維則。令儀令色。小心翼翼。古訓是式。威儀是力。天子是若。明命使賦。【賦也。嘉。美。令。善也。儀。威儀也。色。顏色也。翼翼。恭敬貌。古訓。先王之遺典也。式。法。力。勉。若。順。賦。布也。○東萊呂氏曰。柔嘉維則。不過其則也。過其則。斯為弱。不得謂之柔嘉矣。令儀令色。小心翼翼。言其表裏柔嘉也。古訓是式。威儀是力。言其學問進修也。天子是若。明命使賦。言其發而措之事業也。此章蓋備舉仲山甫之德。】○王命仲山甫。式是百辟【音璧】。纘戎祖考。王躬是保。出納王命。王之喉舌。賦政於外。四方爰髮【叶方月反】。【○賦也。式。法。戎。女也。王躬是保。所謂保其身體者也。然則仲山甫。蓋以塚宰兼大保。而大保抑其世官也與。出。承而布之也。納。行而復之也。喉舌。所以出言也。發。發而應之也。○東萊呂氏曰。仲山甫之職。外則總領諸侯。內則輔養君德。入則典司政本。出則經營四方。此章蓋備舉仲山甫之職。】○肅肅王命。仲山甫將之。邦國若否【音鄙】。仲山甫明【叶謨郎反】之。旣明且哲。以保其身。夙夜匪解【音懈】。以事一人。【賦也。肅肅。嚴也。將。奉行也。若。順也。順否。猶臧否也。明。謂明於理。哲。謂察於事。保身。蓋順理以守身。非趨利避害。而偷以全軀之謂也。解。怠也。一人。天子也。】○人亦有言。柔則茹【音汝】之。剛則吐之。維仲山甫。柔亦不茹。剛亦不吐。不侮矜【音鰥】寡【叶果五反】。不畏彊禦。【賦也。人亦有言。世俗之言也。茹。納也。○不茹柔。故不悔矜寡。不吐剛。故不畏強禦。以此觀之。則仲山甫之柔嘉。非軟美之謂。而其保身。未嘗枉道以徇人。可知矣。】○人亦有言。德輶【音酉】如毛。民鮮【上聲】克舉之。我儀圖【叶丁五反】之。維仲山甫舉之。愛莫助【葉床五反】之。袞職有闕。維仲山甫補之。【賦也。輶。輕。儀。度。圖。謀也。袞職。王職也。天子劉袞。不敢斥言王闕。故曰袞職有闕也。○言人皆言德甚輕而易舉。然人莫能舉也。我於是謀度其能舉之者。則惟仲山甫而已。是以心誠愛之。而恨其不能有以助之。蓋愛之者。秉羿好德之性也。而不能助者。能舉與否。在彼而已。固無待於人之助。而亦非人之所能助也。至於王職有闕失。亦維仲山甫獨能補之。蓋惟大人然後能格君心之非。未有不能自舉其德。而能補君之闕者也。】○仲山甫出祖。四牡業業。征夫捷捷。每懷靡及【葉極業反】。四牡彭彭【葉鋪郎反】。八鸞鏘鏘。王命仲山甫。城彼東方。【賦也。祖。行祭也。業業。健貌。捷捷。疾貌。東方。齊也。傳曰。古者諸侯之居逼隘。則王者遷其邑。而定其居。蓋去薄姑。而遷於臨菑也。孔氏曰。史記齊獻公元年。徙薄姑都治臨菑。計獻公當夷王之時。與此傳不合。豈徙於夷王之時。至是而始備其城郭之守歟。】○四牡騤騤【音逵】。八鸞喈喈【音皆。叶居奚反】。仲山甫徂齊。式遄其歸。吉甫作誦。穆如淸風【叶孚愔反】。仲山甫永懷。以慰其心。【賦也。式遄其歸。不欲其久於外也。穆。深長也。淸風。淸微之風。化養萬物者也。以其遠行。而有所懷思。故以此詩慰其心焉。曾氏曰。賦政於外。雖仲山甫之職。然保王躬補王闕。尤其所急。城彼東方。其心永懷。蓋有所不安者。尹吉甫深知之作誦。而告以遄歸。所以安其心也。】

@@烝民八章章八句

奕奕梁山。維禹甸之。有倬其道。韓侯受命。王親命之。纘戎祖考。無廢朕命。夙夜匪解【音懈。叶訖力反】。虔共爾位。朕命不易。乾【音幹】不庭方。以佐戎闢【音璧】。【○賦也。奕奕。大也。梁山。韓之鎭也。今在同州韓城縣。甸。治也。倬。明貌。韓。國名。侯爵。武王之後也。受命。蓋卽位除喪。以士服入見天子。而聽命也。纘。繼。戎。汝也。言王錫命之。使繼世而為諸侯也。虔。敬。易。改。乾。正也。不庭方。不來庭之國。辟。君也。此又戒之。以脩其職業之詞也。○韓侯初立來朝。始受王命而歸。詩人作此以送之。序亦以為尹吉甫作。今未有據。下篇云召穆公凡伯者放此。】○四牡奕奕。孔脩且張。韓侯入覲。以其介圭。入覲于王。王錫韓侯。淑旂綏章。簟茀錯衡【葉戶郎反】。玄袞赤舄。鉤膺鏤【音漏】鍚【音羊】。鞹【音廓】鞃淺幭【音覓】。鞗【音條】革金厄【叶於慄反】。【○賦也。脩。長。張。大也。介圭。封圭。執之為贄。以合瑞于王也。淑。善也。交龍曰旂。綏章。染鳥羽或旄牛尾為之。注於旗竿之首。為表章者也。鏤。刻金也。馬眉上飾曰錫。今當盧也。鞹。去毛之革也。鞃。式中也。謂兩較之閒。橫木可憑者。以鞹持之。使牢固也。淺。虎皮也。幭。覆式也。字一作幦。又作幎。以有毛之皮。覆式上也。鞗革。轡首也。金厄。以金為環。纏扼轡首也。】○韓侯出祖。出宿于屠。顯父【音甫】餞之。淸酒百壺。其殽維何。炰【音庖】鱉鮮魚。其蔌【音速】維何。維筍【音筍】及蒲。其贈維何。乘【去聲】馬路車。籩豆有且【音疽】。侯氏燕胥。【賦也。旣覲而反國必祖者。尊其所往去。則如始行焉。屠。地名。或曰。卽杜也。顯父。周之卿士也。蔌。菜淆也。筍。竹萌也。蒲。浦蒻也。且。多貌。侯氏。覲禮諸侯來朝者之稱。胥。相也。或曰。語辭。】○韓侯取【去聲】妻。汾【音焚】王之甥。蹶【音愧】父【音甫】之子【葉奬里反】。韓侯迎【去聲】止。於蹶之里。百兩【音亮。又如字】彭彭【葉鋪郎反】。八鸞鏘鏘。不顯其光。諸娣【音第】從之。祁祁如雲。韓侯顧之。爛其盈門【葉眉貧反】。【○賦也。此言韓侯旣覲而還。遂以親迎也。汾王。厲王也。厲王流于彘。在汾水之上。故時人以目王焉。猶言莒郊公黎比公也。蹶父。周之卿士。姞姓也。諸娣。諸侯一娶九女。二國媵之。皆有娣侄也。祁祁。徐靚也。如雲。眾多也。】○蹶父孔武。靡國不到。為【去聲】韓姞【音佶】相【去聲】攸。莫如韓樂【音洛。叶力告反】。孔樂韓土。川澤籲籲【音許】。魴鱮甫甫。麀鹿噳噳【音語】。有熊有羆。有貓【苗茅二音】有虎。慶旣令居【叶斤御斤二反】。韓姞燕譽【叶羊如羊諸二反】。【○賦也。韓姞。蹶父之子。韓侯妻也。相攸。擇可嫁之所也。籲籲甫甫。大也。噳噳。眾也。貓。似虎而淺毛。慶。喜。令。善也。喜其有此善居也。燕。安。譽。樂也。】○溥彼韓城。燕【平聲】師所完。以先祖受命。因時百蠻。王錫韓侯。其追其貊【音麥】。奄受北國。因以其伯。實墉實壑。實畝實籍。獻其貔【音毗】皮。赤豹黃羆。【賦也。溥。大也。燕。召公之國也。師。眾也。追貊。夷狄之國也。墉。城。壑。池。籍。稅也。貔。猛獸名。○韓初封時。召公為司空。王命以其眾為築此城。如召伯營謝。山甫城齊。春秋諸侯城邢城楚丘之類也。王以韓侯之先。因是百蠻而長之。故錫之追貊。使為之伯。以脩其城池。治其田畝。正其稅法。而貢其所有於王也。】

@@韓奕六章章十二句

江漢浮浮。武夫滔滔【叶他侯反】。匪安匪游。淮夷來求。旣出我車。旣設我旟。匪安匪舒。淮夷來鋪。【賦也。浮浮。水盛貌。滔滔。順流貌。淮夷。夷之在淮上者也。鋪。陳也。陳師以伐之也。○宣王命召穆公。平淮南之夷。詩人美之。此章總序其事。言行者皆莫敢安徐而曰。吾之來也。惟淮夷是求是伐耳。】○江漢湯湯【音傷】。武夫洸洸【音光】。經營四方。告成於王。四方旣平。王國庶定【叶唐丁反】。時靡有爭【葉甾陘反】。王心載寧。【賦也。洸洸。武貌。庶。幸也。○此章言旣伐而成功也。】○江漢之滸【音虎】。王命召虎。式辟【音闢】四方。徹我疆土。匪疚匪棘。王國來極。于疆于理。至于南海【叶虎委反】。【○賦也。虎。召穆公名也。辟與闢同。徹。井其田也。疚。病。棘。急也。極。中之表也。居中而為四方所取正也。○言江漢旣平。王又命召公。闢四方之侵地。而治其疆界。非以病之。非以急之也。但使其來取正於王國而已。於是遂疆理之。盡南海而止也。】○王命召虎。來旬來宣。文武受命。召公維翰【叶胡千反】。無曰予小子【葉獎里反】。召公是似【叶養里反】。肇敏戎公。用錫爾祉。【賦也。旬。徧。宣。布也。自江漢之滸言之。故曰來。召公。召康公奭也。翰。乾也。予小子。王自稱也。肇。開。戎。汝。公。功也。○又言王命召虎來此江漢之滸。徧治其事。以布王命。而曰。昔文武受命。惟召公為楨幹。今女無曰以予小子故也。但自為嗣女召公之事耳。能開敏女功。則我當錫女以祉福。如下章所云也。】○釐【音離】爾圭瓚【才旱反】。秬【音巨】鬯【音暢】一卣【音酉】。告于文人。錫山土田【葉地因反】。于周受命【葉滿并反】。自召祖命。虎拜稽首。天子萬年【叶彌因反】。【○賦也。釐。賜。卣。尊也。文人。先祖之有文德者。謂文王也。周。岐周也。召祖。穆公之祖。康公也。○此序王賜召公策命之詞。言錫爾圭瓚秬鬯者。使之以祀其先祖。又告于文人。而錫之山川土田。以廣其封邑。蓋古者爵人。必於祖廟。示不敢專也。又使往受命於岐周。從其祖康公受命於文王之所。以寵異之。而召公拜稽首。以受王命之策書也。人臣受恩。無可以報謝者。但言使君壽考而已。】○虎拜稽首。對揚王休【叶虛久反】。作召公考【葉去久反】。天子萬壽【葉殖酉反】。明明天子【葉獎里反】。令聞不已。矢其文德。洽此四國【叶越逼反】。【○賦也。對。答。揚。稱。休。美。考。成。矢。陳也。○言穆公旣受賜。遂答稱天子之美命。作康公之廟器。而勒王策命之詞。以考其成。且祝天子以萬壽也。古器物銘云。】郱【拜稽首。敢對揚天子休命。用作朕皇考龔伯尊敦。】郱【其眉壽。萬年無疆。語正相類。但彼自祝其壽。而此祝君壽耳。旣又美其君之令聞。而進之以不已。勸其君以文德。而不欲其極意於武功。古人愛君之心。於此可見矣。】

@@江漢六章章八句

赫赫明明。王命卿士【叶音所】。南仲大【音泰】祖。大師皇父【音甫】。整我六師。以脩我戎【叶音汝】。旣敬旣戒【叶音訖力反】。惠此南國【叶越逼反】。【○賦也。卿士。卽皇父之官也。南仲。見出車篇。大祖。始祖也。大師。皇父之兼官也。我。為宣王之自我也。戎。兵器也。○宣王自將以伐淮北之夷。而命卿士之謂南仲為大祖。兼大師。而字皇父者。整治其從行之六軍。脩其戎事。以除淮夷之亂。而惠此南方之國。詩人作此以美之。必言南仲大祖者。稱其世功以美大之也。】○王謂尹氏。命程伯休父。左右陳行【音杭】。戒我師旅。率彼淮浦。省此徐土。不留不處。三事就緒【音序】。【○賦也。尹氏。吉甫也。蓋為內史。掌策命卿大夫也。程伯休父。周大夫。三事。未詳。或曰。三農之事也。○言王詔尹氏。策命程伯休父為司馬。使之左右陳其行列。循淮浦。而省徐州之土。蓋伐淮北徐州之夷也。上章旣命皇父。而此章又命程伯休父者。蓋王親命大師。以三公治其軍事。而使內史命司馬。以六卿副之耳。】○赫赫業業【葉宜卻反】。有嚴天子。王舒保作。匪紹匪遊。徐方繹騷【叶蘇侯反】。震驚徐方。如雷如霆。徐方震驚。【賦也。赫赫。顯也。業業。大也。嚴。威也。天子自將。其威可畏也。王舒保作。未詳其義。或曰。舒。徐。保。安。作。行也。言王師舒徐而安行也。紹。】糾【緊也。遊。遨遊也。繹。連絡也。騷。擾動也。○夷厲以來。周室衰弱。至是而天子自將。以征不庭。其師始出。不疾不徐。而徐方之人。皆已震動。如雷霆作於其上。不遑安矣。】○王奮厥武。如震如怒【葉暖五反】。進厥虎臣。闞【音喊】如虓【音哮】虎。鋪【平聲】敦淮濆【音焚】。仍執醜虜。截彼淮浦。王師之所。【賦也。進。鼓而進之也。闞。奮怒之貌。虓。虎之自怒也。鋪。布也。布其師旅也。敦。厚也。厚集其陳也。仍。就也。老子曰。攘臂而仍之。截。截然不可犯之貌。】○王旅嘽嘽【音灘】。如飛如翰。如江如漢。如山之苞【葉鋪鉤反】。如川之流。綿綿翼翼。不測不克。濯征徐國【叶越逼反】。【○賦也。嘽嘽。眾盛貌。翰。羽。苞。本也。如飛如翰。疾也。如江如漢。眾也。如山。不可動也。如川。不可禦也。綿綿。不可絕也。翼翼。不可亂也。不測。不可知也。不克。不可勝也。濯。大也。】○王猶允塞。徐方旣來【葉六直反】。徐方旣同。天子之功。四方旣平。徐方來庭。徐方不回。王曰還歸【叶古回反】。【○賦也。猶。道。允。信。塞。實。庭。朝。回。違也。還歸。班師而歸也。○前篇召公帥師以出。歸告成功。故備載其褒賞之詞。此篇王實親行。故於卒章反復其詞。以歸功於天子。言王道甚大。而遠方懷之。非獨兵威然也。序所謂因以為戒者是也。】

@@常武六章章八句

瞻卬【音仰】昊天。則不我惠。孔填不寧。降此大厲。邦靡有定。士民其瘵【音債。叶側例反】。蟊【音牟】賊蟊疾。靡有夷屆【音戒。叶居氣反】。罪罟不收。靡有夷瘳【音抽】。【○賦也。填。久。厲。亂。瘵。病也。蟊賊。害苗之蟲也。疾。害。夷。平。屆。極。罟。網也。○此刺幽王嬖褒姒。任奄人以致亂之詩。蘇氏曰。國有定。則民受其福。國無所定。則受其病。於是有小人為之蟊賊。刑罪為之網罟。凡此皆民之所以病也。】○人有土田。女【音汝】反有【酉由二音】之。人有民人。女覆奪之。此宜無罪。女反收【殖酉殖由二音】之。彼宜有罪。女覆說【音脫】之。【賦也。反。覆。收。拘。說。赦也。】○哲夫成城。哲婦傾城。懿厥哲婦。為梟為鴟。婦有長舌。維厲之階【叶居奚反】。亂匪降自天【葉鐵因反】。生自婦人。匪敎匪誨【叶呼位反】。時維婦寺。【賦也。哲。知也。城。猶國也。哲婦。蓋指褒姒也。傾。覆。懿。美也。梟鴟。惡聲之鳥也。長舌。能多言者也。階。梯也。寺。奄人也。○言男子正位乎外。為國家之主。故有知則能立國。婦人以無非無儀為善。無所事哲。哲則適以覆國而已。故此懿美之哲婦。而反為梟鴟。蓋以其多言。而能為禍亂之梯也。若是則亂豈真自天降。如首章之說哉。特由此婦人而已。蓋其言雖多。而非有敎誨之益者。是惟婦人與奄人耳。豈可近哉。上文但言婦人之禍。末句兼以奄人為言。蓋二者常相倚而為奸。不可不并以為戒也。歐陽公嘗言。宦者之禍。甚於女寵。其言尤為深切。有國家者。可不戒哉。】○鞫人忮【音志】忒。譖【音僭】始竟背【音佩。葉必墨反】。豈曰不極。伊胡為慝。如賈【音古】三倍。君子是識。婦無公事。休其蠶織。【賦也。鞫。窮。忮。害。忒。變也。譖。不信也。竟。終。背。反。極。已。慝。惡也。賈。居貨者也。三倍。獲利之多也。公事。朝廷之事。蠶織。婦人之業。○言婦寺能以其智辯。窮人之言。其心忮害。而變詐無常。旣以譖妄倡始於前。而終或不驗於後。則亦不復自謂其言之放恣。無所極已。而反曰。是何足為慝乎。夫商賈之利。非君子之所宜識。如朝廷之事。非婦人之所宜與也。今賈三倍。而君子識其所以然。婦人無朝廷之事。而舍其蠶織以圖之。則豈不為慝哉。】○天何以刺【叶音砌】。何神不富【叶方味反】。舍【音舍】爾介狄。維予胥忌。不弔不祥。威儀不類。人之云亡。邦國殄瘁。【賦也。刺。責。介。大。胥。相。弔。閔也。○言天何用責王。神何用不富王哉。凡以王信用婦人之故也。是必將有夷狄之大患。今王舍之不忌。而反以我之正言不諱為忌。何哉。夫天之降不祥。庶幾王懼而自脩。今王遇災而不恤。又不謹其威儀。又無善人以輔之。則國之殄瘁宜矣。或曰。介狄。卽指婦寺。猶所謂女戎者也。】○天之降罔。維其優矣。人之云亡。心之憂矣。天之降罔。維其幾矣。人之云亡。心之悲矣。【賦也。罔。罟。憂。多。幾。近也。蓋承上章之意。而重言之。以警王也。】○觱【音必】沸【音弗】檻【胡覽反】泉。維其深矣。心之憂矣。寧自今矣。不自我先。不自我後【葉下五反】。藐藐昊天。無不克鞏【叶音古】。無忝皇祖。式救爾後。【興也。觱沸。泉湧貌。檻泉。泉正出者。藐藐。高遠貌。鞏。固也。○言泉水瀵湧。上出其源深矣。我心之憂。亦非適今日然也。然而禍亂極適當此時。蓋已無可為者。惟天高遠。雖若無意於物。然其功用神明不測。雖危亂之極。亦無不能鞏固之者。幽王苟能改過自新。而不忝其祖。則天意可回。來者猶必可救。而子孫亦蒙其福矣。】

@@瞻卬七章三章章十句四章章八句

旻天疾威。天篤降喪【去聲。叶桑郎反】。癲【音顚】我饑饉。民卒流亡。我居圉【音語】卒荒。【賦也。篤。厚。癲。病。卒。盡也。居。國中也。圉。邊陲也。○此刺幽王任用小人。以致飢饉侵削之詩也。】○天降罪罟。蟊賊內訌【音紅】。昬椓【音卓】靡共【音恭】。潰潰回遹。實靖夷我邦【叶卜工反】。【○賦也。訌。潰也。昬椓。昬亂椓喪之人也。共。與恭同。一說與供同。謂共其職也。潰潰。亂也。回遹。邪僻也。靖。治。夷。平也。○言此蟊賊昬椓者。皆潰亂邪僻之人。而王乃使之治平我邦。所以致亂也。】○皐皐訿訿【音紫】。曾不知其玷【音店】。兢兢業業。孔填不寧。我位孔貶。【賦也。皐皐。頑慢之意。訿訿。務為謗毀也。玷。缺也。填。久也。○言小人在位所為如此。而王不知其缺。至於戒敬恐懼甚久而不寧者。其位乃更見貶黜。其顚倒錯亂之甚如此。】○如彼歲旱。草不潰茂。如彼棲【音西】苴【七如反】。我相【去聲】此邦。無不潰止。【賦也。潰。遂也。棲苴。水中浮草。棲於木上者。言枯槁無潤澤也。相。視。潰。亂也。】○維昔之富。不如時。維今之疚。不如茲。彼疏斯稗【音敗】。胡不自替。職兄【音況】斯引。【賦也。時。是。疚。病也。疏。糲也。稗。則精矣。替。廢也。兄。恍同。引。長也。○言昔之富。未嘗若是之疚也。而今之疚。又未嘗若此之甚也。彼小人之與君子。如疏與稗。其分審矣。而曷不自替。以避君子乎。而使我心專為此故。至於愴恍引長而不能自已也。】○池之竭矣。不云自頻。泉之竭矣。不云自中【叶諸仍反】。溥斯害矣。職兄斯弘。不烖我躬【叶姑弘反】。【○賦也。頻。厓。溥。廣。弘。大也。○池。水之鐘也。泉。水之發也。故池之竭。由外之不入。泉之竭。由內之不出。言禍亂有所從起。而今不云然也。此其為害亦已廣矣。是使我心專為此故。至於愴恍日益弘大。而憂之曰是豈不烖及我躬也乎。】○昔先王受命。有如召公。日辟【音闢】國百里。今也日蹙【音蹴】國百里。於【音烏】乎【音呼】哀哉。維今之人。不尚有舊【叶巨已反】。【○賦也。先王。文武也。召公。康公也。辟。開。蹙。促也。○文王之世。周公治內。召公治外。故周人之詩。謂之周南。諸侯之詩。謂之召南。所謂日辟國百里云者。言文王之化。自北而南。至於江漢之閒。服從之國日以益眾。及虞芮質成。而其旁諸侯。聞之相帥歸周者。四十餘國焉。今。謂幽王之時。促國。蓋大戎內侵。諸侯外畔也。又嘆息哀痛而言。今世雖亂。豈不猶有舊德可用之人哉。言有之而不用耳。】

@@召旻七章四章章五句三章章七句。【因其首章稱旻天。卒章稱召公。故謂之召旻。以別小旻也。】

@@@蕩之什十一篇九十二章七百六十九句

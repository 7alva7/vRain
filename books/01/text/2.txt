
詩經集傳卷二@@@@@@宋@朱子@撰

@@邶一之三。【邶墉衛。三國名。在禹貢冀州。西阻太行。北逾衡漳。東南跨河。以及兗州桑土之野。及商之季。而@@@@】【紂都焉。武王克商。分自紂城朝歌而北。謂之邶。南謂之墉。東謂之衛。以封諸侯。邶墉不詳其始封。衛則武王弟康叔@@@@】【之國也。衛本都河北朝歌之東。淇水之北。百泉之南。其後不知何時并得邶墉之地。至懿公為狄所滅。戴公東徙渡@@@@】【河。野處漕邑。文王又徙居于楚丘。朝歌故城。在今衛州衛縣西二十二里。所謂殷墟。衛故都。卽今衛縣。漕楚丘。皆在@@@@】【滑州。大抵今懷衛澶相滑濮等州。開封大名府界。皆衛境也。但邶墉地旣入衛。其詩皆為衛事。而猶繫其故國之名。@@@@】【則不可曉。而舊說。以此下十三國皆為變風焉。】

汎【芳梵反】彼栢舟。亦汎其流。耿耿【古幸反】不寐。如有隱憂。微我無酒。以敖【音翱】以遊。【比也。泛。流貌。栢。木名。耿耿。小明憂之貌也。隱。痛也。微。猶非也。○婦人不得於其夫。故以栢舟自比。言以栢為舟。堅致牢實。而不以乘載。無所依薄。但汎然於水中而已。故其隱憂之深如此。非為無酒可以敖遊而解之也。列女傳以此為婦人之詩。今考其辭氣卑順柔弱。且居變風之首。而與下篇相類。豈亦莊姜之詩也歟。】○我心匪鑒。不可以茹【音孺】。亦有兄弟。不可以據。薄言往訴。逢彼之怒。【賦也。鑒。鏡。茹。度。據。依。訴。告也。○言我心旣匪鑒。而不能度物。雖有兄弟。而又不可依以為重。故往告之。而反遭其怒也。】○我心匪石。不可轉也。我心匪席。不可卷【音捲】也。威儀棣棣。不可選也。【賦也。棣棣。富而閒習之貌。選。簡擇也。○言石可轉。而我心不可轉。席可卷而我心不可卷。威儀無一不善。又不可得而簡擇取舎。皆自反而無闕之意。】○憂心悄悄【七小反】。慍于群小。覯【音垢】閔旣多。受侮不少。靜言思之。寤辟【音闢】有摽【音殍】。【○賦也。悄悄。憂貌。慍。怒意。群小。眾妾也。言見怒於眾妾也。覯。見。閔。病也。辟。拊心也。摽。拊心貌。】○日居月諸。胡迭【音垤】而微。心之憂矣。如匪浣【音緩】衣。靜言思之。不能奮飛。【比也。居諸。語辭。迭。更。微。虧也。匪浣衣。謂垢汗不濯之衣。奮飛。如鳥奮翼而飛去也。○言日當常明。月則有時而虧。猶正嫡當尊眾妾當卑。今眾妾反勝正嫡。是日月更迭而虧。是以憂之。至於煩寃憒眊。如衣不浣之衣。恨不能奮起而飛去也。】

@@栢舟五章章六句

綠兮衣兮。綠衣黃裏。心之憂矣。曷維其已。【比也。綠。蒼勝黃之閒色。黃。中央土之正色。閒色賤而以為衣。正色貴而以為裏。言皆失其所也。已。止也。○莊公惑於嬖妾。夫人莊姜賢而失位。故作此詩。言綠衣黃裏。以比賤妾尊顯。而正嫡幽微。使我憂之。不能自已也。】○綠兮衣兮。綠衣黃裳。心之憂矣。曷維其亡。【比也。上曰衣。下曰裳。記曰。衣。正色。裳。閒色。今以綠為衣。而黃者自里。轉而為裳。其失所益甚矣。亡之為言。忘也。】○綠兮絲兮。女【音汝】所治【平聲】兮。我思古人。俾無訧【音尤。叶於其反】兮。【比也。女。指其君子而言也。治。謂理而織之也。俾。使。訧。過也。○言綠方為絲。而女又治之。以比妾方少艾。而女又嬖之也。然則我將如之何哉。亦思古人有嘗遭此而善處之者。以自勵焉。使不至於有過而已。】○絺兮綌兮。淒【音妻】其以風【葉為愔反】。我思古人。實獲我心。【比也。淒。寒風也。○絺綌而遇寒風。猶己之過時而見棄也。故思古人之善處此者。真能先得我心之所求也。】

@@綠衣四章章四句。【莊姜事。見春秋傳。此詩無所考。姑從序說。下三篇同。】

燕燕於飛。差【初宜反】池其羽。之子于歸。遠送于野。瞻望弗及。泣涕如雨。【興也。燕。鳦也。謂之燕燕者。重言之也。差池。不齊之貌。之子。指戴媯也。歸。大歸也。○莊姜無子。以陳女戴媯之子完。為己子。莊公卒。完卽位。嬖人之子州吁弒之。故戴媯大歸于陳。而莊姜送之。作此詩也。】○燕燕於飛。頡【與潔同】之頏【與杭同】之。之子于歸。遠于將之。瞻望弗及。佇立以泣。【興也。飛而上。曰頡。飛而下。曰頏。將。送也。佇立。久立也。】○燕燕于飛。下上【上聲】其音。之子于歸。遠送于南。瞻望弗及。實勞我心。【興也。鳴而上。曰上音。鳴而下。曰下音。送于南者。陳在衛南。】○仲氏任【平聲】只【音紙】。其心塞淵【葉一均反】。終溫且惠。淑愼其身。先君之思。以勖寡人。【賦也。仲氏。戴媯字也。以恩相信。曰任。只。語辭。塞。實。淵。深。終。竟。溫。和。惠。順。淑。善也。先君。謂莊公也。勖。勉也。寡人。寡德之人。莊姜自稱也。○言戴媯之賢如此。又以先君之思勉我。使我常念之而不失其守也。楊氏曰。州吁之暴。桓公之死。戴媯之去。皆夫人失位。不見答於先君所致也。而戴媯。猶以先君之思勉其夫人。真可謂溫且惠矣。】

@@燕燕四章章六句

日居月諸。照臨下土。乃如之人兮。逝不古處。胡能有定。寧不我顧【叶果五反】。【○賦也。日居月諸。呼而訴之也。之人。指莊公也。逝。發語辭。古處。未詳。或云。以古道相處也。胡寧。皆何也。○莊姜不見答於莊公。故呼日月而訴之。言日月之照臨下土久矣。今乃有如是之人。而不以古道相處。是其心志回惑。亦何能有定哉。而何為其獨不我顧也。見棄如此。而猶有望之之意焉。此詩之所以為厚也。】○日居月諸。下土是冒。乃如之人兮。逝不相好【呼報反】。胡能有定。寧不我報。【賦也。冒。覆也。報。答也。】○日居月諸。出自東方。乃如之人兮。德音無良。胡能有定。俾也可忘。【賦也。日。旦必出東方。月。望亦出東方。德音。美其辭。無良。醜其實也。俾也可忘。言何獨使我為可忘者耶。】○日居月諸。東方自出。父兮母兮。畜我不卒。胡能有定。報我不述。【賦也。畜。養。卒。終也。不得其夫。而歎父母養我之不終。蓋憂患疾痛之極。必呼父母。人之至情也。述。循也。言不循義理也。】

@@日月四章章六句。【此詩。當在燕燕之前。下篇放此。】

終風且暴。顧我則笑【叶音燥】。謔【許約反】浪笑敖【音傲】。中心是悼。【比也。終風。終日風也。暴。疾也。謔。戲言也。浪。放蕩也。悼。傷也。○莊公之為人。狂蕩暴疾。莊姜蓋不忍斥言之。故但以終風且暴為比。言雖其狂暴如此。然亦有顧我則笑之時。但皆出於戲慢之意。而無愛敬之誠。則又使我不敢言。而心獨傷之耳。蓋莊公暴慢無常。而莊姜正靜自守。所以忤其意而不見答也。】○終風且霾【與理同】。惠然肯來。莫往莫來。悠悠我思。【比也。霾。雨土蒙霧也。惠。順也。悠悠。思之長也。○終風且霾。以比莊公之狂惑也。雖云狂惑。然亦或惠然而肯來。但又有莫往莫來之時。則使我悠悠而思之。望其君子之深。厚之至也。】○終風且曀【與縊同】。不日有曀。寤言不寐。願言則嚏【音帝同】。【○比也。陰而風。曰曀。有。又也。不日有曀。言旣曀矣。不旋日而又曀也。亦比人之狂惑暫開而復蔽也。願。思也。嚏。鼽嚏也。人氣感傷閉鬱。又為風霧所襲。則有是疾也。】○曀曀其陰。虺虺其靁。寤言不寐。願言則懷。【比也。曀曀。陰貌。虺虺。靁將發而未震之聲。以比人之狂惑愈深而未已也。懷。思也。】

@@終風四章章四句。【說。見上。】

擊鼓其鏜【與湯同】。踊躍用兵。土國城漕。我獨南行。【賦也。鏜。擊鼓聲也。踊躍。坐作擊刺之狀也。兵。謂戈戟之屬。土。土功也。國。國中也。漕。衛邑名。○衛人從軍者。自言其所為。因言。衛國之民。或役土功於國。或築城於漕。而我獨南行。有鋒鏑死亡之憂。危苦尤甚也。】○從孫子仲。平陳與宋。不我以歸。憂心有忡【與充同】。【○賦也。孫。氏。子仲。字。時軍師也。平。和也。合二國之好也。舊說。以此為春秋隱公四年。州吁自立之時。宋衛陳蔡伐鄭之事。恐或然也。以。猶與也。言不與我而歸也。】○爰居爰處。爰喪【息浪反】其馬。于以求之。于林之下。【○賦也。爰。於也。於是居。於是處。於是喪其馬。而求之於林下。見其失伍離次無鬥志也。】○死生契【與挈同】闊。與子成說。執子之手。與子偕老。【賦也。契闊。隔遠之意。成說。謂成其約誓之言。○從役者。念其室家。因言。始為室家之時。期以死生契闊不相忘棄。又相與執手。而期以偕老也。】○于【音吁。下同】嗟闊兮。不我活兮。于嗟洵【音荀】兮。不我信【師人反】兮。【賦也。于嗟。歎辭也。闊。契闊也。活。生。洵。信也。信。與申同。○言昔者契闊之約如此。而今不得活。偕老之信如此。而今不得伸。意必死亡。不復得與其室家遂前約之信也。】

@@擊鼓五章章四句

凱風自南。吹彼棘心。棘心夭夭【與腰同】。母氏劬勞【叶音僚】。【○比也。南風。謂之凱風。長養萬物者也。棘。小木。叢生多刺。難長。而心又其稚弱。而未成者也。夭夭。少好貌。劬勞。病苦也。○衛之淫風流行。雖有七子之母。猶不能安其室。故其子作此詩。以凱風比母。棘心。比子之幼時。蓋曰。母生眾子。幼而育之。其劬勞甚矣。本其始而言。以起自責之端也。】○凱風自南。吹彼棘薪。母氏聖善。我無令人。【○興也。聖。睿。令。善也。棘可以為薪。則成矣。然非美材。故以興子之壯大而無善也。復以聖善稱其母。而自謂無令人。其自責也深矣。】○爰有寒泉。在浚之下【叶後五反】。有子七人。母氏勞苦。【興也。浚。衛邑。○諸子自責言。寒泉在浚之下。猶能有所滋益於浚。而有子七人。反不能事母。而使母至於勞苦乎。於是乃若微指其事。而痛自刻責。以感動其母心也。母以淫風流行。不能自守。而諸子自責。但以不能事母。使母勞苦為詞。婉詞幾諫。不顯其親之惡。可謂孝矣。下章放此。】○睍【與演同】睆【與莞同】黃鳥。載好其音。有子七人。莫慰母心。【興也。睍睆。淸和圓轉之意。○言黃鳥猶能好其音以悅人。而我七子獨不能慰悅母心哉。】

@@凱風四章章四句

雄雉于飛。泄泄【與異同】其羽。我之懷矣。自詒伊阻。【興也。雉。野雞。雄者有冠長尾。身有文采。善鬥。泄泄。飛之緩也。懷。思。詒。遺。阻。隔也。○婦人以其君子從役于外。故言。雄雉之飛。舒緩自得如此。而我之所思者。乃從役于外。而自遺阻隔也。】○雄雉于飛。下上【時掌反】其音。展矣君子。實勞我心。【興也。下上其音。言其飛鳴自得也。展。誠也。言誠。又言實。所以甚言此君子之勞我心也。】○瞻彼日月。悠悠我思【葉新齎反】。道之云遠。曷云能來【葉陵之反】。【○賦也。悠悠。思之長也。見日月之往來。而思其君子從役之久也。】○百爾君子。不知德行【下孟反。葉戶郎反】。不忮【與至同】不求。何用不臧。【○賦也。百。猶凡也。忮。害。求。貪。臧。善也。○言凡爾君子。豈不知德行乎。若能不忮害。又不貪求。則何所為而不善哉。憂其遠行之犯患。冀其善處而得全也。】

@@雄雉四章章四句

匏有苦葉。濟有深涉。深則厲。淺則揭【與器同】。【○比也。匏。瓠也。匏之苦者。不可食。特可佩以渡水而已。然今尚有葉。則亦未可用之時也。濟。渡處也。行渡水曰涉。以衣而涉。曰厲。褰衣而涉。曰揭。○此刺淫亂之詩。言匏未可用。而渡處方深。行者當量其淺深。而後可渡。以比男女之際。亦當量度禮義而行也。】○有彌【與米同】濟盈。有鷕【以小反】雉鳴。濟盈不濡軌【與晷同。叶居有反】。雉鳴求其牡。【比也。彌。水滿貌。鷕。雌雉聲。軌。車轍也。飛。曰雌雄。走。曰牝牡。○夫濟盈必濡其轍。雉鳴當求其雄。此常理也。今濟盈。而曰不濡軌。雉鳴而反求其牡。以比淫亂之人不度禮義。非其配耦。而犯禮以相求也。】○雝雝鳴鴈【叶魚旴反】。旭【許玉反】日始旦。士如歸妻。迨冰未泮。【賦也。雝雝。聲之和也。雁。鳥名。似鵝畏寒。秋南。春北。旭。日初出貌。昏禮。納采用鴈。親迎以昏。而納采請期以旦。歸妻以冰泮。而納採請期。迨冰未泮之時。○言古人之於婚姻。其求之不暴而節之以禮如此。以深刺淫亂之人也。】○招招【音韶】舟子【葉獎里反】。人涉卬【與昴同】否【叶蒲美反】。人涉卬否。卬須我友【叶羽軌反】。【○比也。招招。號召之貌。舟子。舟人主濟渡者。卬。我也。○舟人招人以渡。人皆從之。而我獨否者。待我友之招。而後從之也。以比男女必待其配耦。而相從。而刺此人之不然也。】

@@匏有苦葉四章章四句

習習谷風。以陰以雨。黽勉同心。不宜有怒【葉暖五反】。採葑【與封同】採菲【與匪同】。無以下體。德音莫違。及爾同死【葉想止反】。【○比也。習習。和舒也。東風。謂之谷風。葑。蔓菁也。菲。似葍。莖粗葉厚而長。有毛。下體。根也。葑菲。根莖皆可食。而其根則有時而美惡。德音。美譽也。○婦人為夫所棄。故作此詩。以敘其悲怨之情。言陰陽和。而後雨澤降。如夫婦和。而後家道成。故為夫婦者當黽勉以同心而不宜至於有怒。又言。採葑菲者。不可以其根之惡。而棄其莖之美。如為夫婦者。不可以其顏色之衰。而棄其德音之善。但德音之不違。則可以與爾同死矣。】○行道遲遲。中心有違。不遠伊邇。薄送我畿【音祈】。誰謂荼【音徒】苦。其甘如薺【音泚】。宴爾新昏。如兄如弟【待禮反】。【○賦而比也。遲遲。舒行貌。違。相背也。畿。門內也。茶。苦菜。蓼屬也。詳見良耜。薺。甘菜。宴。樂也。新昏。夫所更娶之妻也。○言我之被棄。行於道路。遲遲不進。蓋其足欲前。而心有所不忍。如相背然。而故夫之送我。乃不遠而甚邇。亦至其門內而止耳。又言。茶雖甚苦。反甘如薺。以比己之見棄其苦有甚於茶。而其夫方且宴樂其新昏。如兄如弟而不見恤。蓋婦人從一而終。今雖見棄。猶有望夫之情。厚之至也。】○涇以渭濁。湜湜【音殖】其沚【音止】。宴爾新昏。不我屑以。毋逝我梁。毋發我笱【與苟同】。我躬不閱。遑恤我後【胡口反】。【○比也。涇渭。二水名。涇水。出今原州百泉縣筓頭山。東南至永興軍高陵入渭。渭水。出渭州渭源縣鳥鼠山。至同州憑翊縣入河。湜湜。淸貌。沚。水渚也。屑。潔。以。與。逝。之也。梁。堰石障水而空其中。以通魚之往來者也。笱。以竹為器。而承梁之空。以取魚者也。閱。容也。○涇濁。渭淸。然涇未屬渭之時。雖濁。而未甚見。由二水旣合。而淸濁益分。然其別出之者。流或稍緩。則猶有淸處。婦人以自比。其容貌之衰久矣。又以新昏形。之益見憔悴。然其心則固猶有可取者。但以故夫之安於新昏。故不以我為潔而與之耳。又言。毋逝我之梁。毋發我之笱。以比欲戒新昏。毋居我之處。毋行我之事。而又自思。我身且不見容。何暇恤我已去之後哉。知不能禁。而絕意之辭也。】○就其深矣。方之舟之。就其淺矣。泳之游之。何有何亡。黽勉求之。凡民有喪。匍【音蒲】匐【幅卜反】救【叶居尤反】之。【興也。方。桴。舟。船也。潛行曰泳。浮水曰游。匍匐。手足並行。急遽之甚也。○婦人自陳其治家勤勞之事。言我隨事。盡其心力。而為之。深則方舟。淺則泳游。不計其有與亡。而勉強以求之。又周睦其鄰里鄉黨。莫不盡其道也。】○不我能慉【與畜同】。反以我為讎。旣阻我德。賈【音古】用不售【與壽同。叶市周反】。昔育恐育鞠【與菊同】。及爾顚覆【與福同】。旣生旣育。比予于毒。【賦也。慉。養。阻。卻。鞠。窮也。○承上章言。我於女家勤勞如此。而女旣不我養。而反以我為仇讎。惟其心旣拒卻我之善。故雖勤勞如此。而不見取。如賈之不見售也。因念其昔時。相與為生。惟恐其生理窮盡。而及爾皆至於顚覆。今旣遂其生矣。乃反比我於毒而棄之乎。張子曰。育恐。謂生於恐懼之中。育鞠。謂生於困窮之際。亦通。】○我有旨蓄【敕六反】。亦以御【音語】冬。宴爾新昏。以我御窮。有洸【音光】有潰【音繪】。旣詒我肄【音異】。不念昔者。伊餘來塈。【興也。旨。美。蓄。聚。御。當也。洸。武貌。潰。怒色也。肄。勞。塈。息也。○又言。我之所以蓄聚美菜者。蓋欲以禦冬月乏無之時。至於春夏。則不食之矣。今君子安於新昏。而厭棄我。是但使我禦其窮苦之時。至於安樂。則棄之也。又言。於我極其武怒。而盡遺我以勤勞之事。曾不念昔者我之來息時也。追言其始見君子之時。接禮之厚。怨之深也。】

@@谷風六章章八句

式微式微。胡不歸。微君之故。胡為乎中露。【賦也。式。發語辭。微。猶衰也。再言之者。言衰之甚也。微。猶非也。中露。露中也。言有霑濡之辱。而無所芘覆也。○舊說。以為。黎侯失國。而寓於衛。其臣勸之曰。衰微甚矣。何不歸哉。我若非以君之故。則亦胡為而辱於此哉。】○式微式微。胡不歸。微君之躬。胡為乎泥中。【賦也。泥中。言有陷溺之難。而不見拯救也。】

@@式微二章章四句。【此無所考。姑從序說。】

旄丘之葛【叶居謁反】兮。何誕【音憚】之節兮。叔兮伯【叶音逼】兮。何多日也。【興也。前高後下。曰旄丘。誕。闊也。叔伯。衛之諸臣也。○舊說。黎之臣子自言。久寓於衛。時物變矣。故登旄丘之上。見其葛長大。而節疏闊。因託以起興曰。旄丘之葛。何其節之闊也。衛之諸臣。何其多日而不見救也。此詩本責衛君。而但斥其臣。可見其優柔而不迫也。】○何其處也。必有與也。何其久【葉舉里反】也。必有以也。【賦也。處。安處也。與。與國也。以。他故也。○因上章何多日也。而言。何其安處而不來。意必有與國相俟而倶來耳。又言。何其久而不來。意其或有他故。而不得來耳。詩之曲盡人情如此。】○狐裘蒙戎。匪車不東。叔兮伯兮。靡所與同。【賦也。大夫。狐蒼裘。蒙戎。亂貌。言弊也。○又自言。客久而裘弊矣。豈我之車不東告於女乎。但叔兮伯兮。不與我同心。雖往告之。而不肯來耳。至是始微諷切之。或曰。狐裘蒙戎。指衛大夫。而譏其憒亂之意。匪車不東。言非其車不肯東來救我也。但其人不肯與倶來耳。今按。黎國在衛西。前說近是。】○瑣【音鎖】兮尾兮。流離之子【葉獎里反】。叔兮伯兮。袖【音又】如充耳。【賦也。瑣。細。尾。末也。流離。漂散也。袖。多笑貌。充耳。塞耳也。耳聾之人。恆多笑。○言黎之君臣。流離瑣尾若此。其可憐也。而衛之諸臣袖然。如塞耳而無聞何哉。至是然後盡其辭焉。流離患難之餘。而其言之有序。而不迫如此。其人亦可知矣。】

@@旄丘四章章四句。【說同上篇。】

簡兮簡兮。方將萬舞。日之方中。在前上處【上聲】。【○賦也。簡。簡易不恭之意。萬者。舞之總名。武用干戚。文用羽鑰也。日之方中。在前上處。言當明顯之處。○賢者不得志。而仕於伶官。有輕世肆志之心焉。故其言如此。若自譽。而自嘲也。】○碩人俁俁【音語】。公庭萬舞。有力如虎。執轡如組【音祖】。【○賦也。碩。大也。俁俁。大貌。轡。今之韁也。組。織絲為之。言其柔也。御能使馬。則轡柔如組矣。○又自譽其才之無所不備。亦上章之意也。】○左手執鑰【音藥】。右手秉翟【音笛。叶直角反】。赫如渥【音握】赭【音者。叶陟畧反】。公言錫爵。【賦也。執鑰秉翟者。文舞也。鑰如笛而六孔。或曰。三孔。翟。雉羽也。赫。赤貌。渥。厚漬也。赭。赤色也。言其顏色之充盛也。公言錫爵。卽儀禮燕飲而獻工之禮也。以碩人而得此。則亦辱矣。乃反以其賚予之親洽為榮。而誇美之。亦玩世不恭之意也。】○山有榛【音臻】。隰有苓【音零】。云誰之思。西方美人。彼美人兮。西方之人兮。【興也。榛。似栗而小。下濕曰隰。苓。一名大苦。葉似地黃。卽今甘草也。西方美人。託言以指西周之盛王。如離騒亦以美人目其君也。又曰西方之人者。歎其遠而不得見之辭也。○賢者不得志於衰世之下國。而思盛際之顯王。故其言如此。而意遠矣。】

@@簡兮四章三章章四句。一章六句。【舊三章章六句。今改定。○張子曰。為祿仕而抱@@@@】【關擊柝。則猶恭其職也。為伶官。則雜於侏儒俳優之閒。不恭甚矣。其得謂之賢者。雖其迹如此。而其中固有以過人。@@@@】【又能卷而懷之。是亦可以為賢矣。東方朔似之。】

毖【音秘】彼泉水。亦流于淇。有懷于衛。靡日不思【葉新齋反】。孌【音臠】彼諸姬。聊與之謀【叶謨悲反】。【○興也。毖。泉始出之貌。泉水。卽今衛州共城之百泉也。淇水。出相州林慮縣東流。泉水。自西北而東南來注之。孌。好貌。諸姬。謂侄娣也。○衛女嫁於諸侯。父母終。思歸寧而不得。故作此詩。言毖然之泉水。亦流于淇矣。我之有懷于衛。則亦無日而不思矣。是以卽諸姬。而與之謀。為歸衛之計。如下兩章之云也。】○出宿于泲【音濟】。飲餞【音踐】于禰【音你】。女子有行。遠【去聲】父母兄弟。問我諸姑。遂及伯姊【葉獎里反】。【○賦也。泲。地名。飲餞者。古之行者。必有祖道之祭。祭畢。處者送之。飲於其側。而後行也。禰。亦地名。皆自衛來時。所經之處也。諸姑伯姊。卽所謂諸姬也。○言始嫁來時。則固已遠其父母兄弟矣。況今父母旣終。而復可歸哉。是以問於諸姑伯姊。而謀其可否云耳。鄭氏曰。國君夫人。父母在則歸寧。沒則使大夫寧於兄弟。】○出宿於乾【叶居焉反】。飲餞於言。載脂載舝【音轄。葉下介反】。還【音旋】車言邁。遄【市專反】臻于衛。不瑕有害。【賦也。乾言。地名。適衛所經之地也。脂。以脂膏塗其舝。使滑澤也。舝。車軸也。不駕則脫之。設之而後行也。還。回旋也。旋其嫁來之車也。遄。疾。臻。至也。瑕。何古音相近。通用。○言如是則其至衛疾矣。然豈不害於義理乎。疑之而不敢遂之辭也。】○我思肥泉。茲之永歎【叶它涓反】。思須與漕【叶徂侯反】。我心悠悠。駕言出遊。以寫我憂。【賦也。肥泉。水名。須漕。衛邑也。悠悠。思之長也。寫。除也。○旣不敢歸。然其思衛地。不能忘也。安得出遊於彼。而寫其憂哉。】

@@泉水四章章六句。【楊氏曰。衛女思歸。發乎情也。其卒也不歸。止乎禮義也。聖人著之於經。以示後@@@@】【世。使知適異國者。父母終。無歸寧之義。則能自克者。知所處矣。】

出自北門【葉眉貧反】。憂心殷殷。終窶【音巨】且貧。莫知我艱【叶居銀反】。已焉哉【葉將其反。下同】。天實為之。謂之何哉。【比也。北門。背陽向陰。殷殷。憂也。窶者。貧而無以為禮也。○衛之賢者。處亂世。事暗君。不得其志。故因出北門。而賦以自比。又歎其貧窶人莫知之。而歸之於天也。】○王事適我。政事一埤【音琵】益我。我入自外。室人交徧謫【音責。葉竹棘反】我。已焉哉。天實為之。謂之何哉。【賦也。王事。王命使為之事也。適。之也。政事。其國之政事也。一。猶皆也。埤。厚。室。家。謫。責也。○王事旣適我矣。政事又一切以埤益我。其勞如此。而窶貧又甚。室人至無以自安。而交徧謫我。則其困於內外極矣。】○王事敦【叶都回反】我。政事一埤遺【去聲。叶夷回反】我。我入自外。室人交徧摧【徂回反】我。已焉哉。天實為之。謂之何哉。【賦也。敦。猶投擲也。遺加摧。沮也。】

@@北門三章章七句。【楊氏曰。忠信重祿所以勸士也。衛之忠臣。至於窶貧。而莫知其艱。則無勸士之@@@@】【道矣。仕之所以不得志也。先王視臣如手足。豈有以事投遺之。而不知其艱哉。然不擇事而安之。無懟憾之辭。知其@@@@】【無可奈何。而歸之於天。所以為忠臣也。】

北風其涼。雨【去聲】雪其雱【音滂】。惠而好【去聲】我。攜手同行【葉戶郎反】。其虛其邪【音徐。下同】。旣亟只【音紙】且【音疽。下同】。【○比也。北風。寒涼之風也。涼。寒氣也。雱。雪盛貌。惠。愛。行。去也。虛。寬貌。邪。一作徐。緩也。亟。急也。只且。語助辭。○言北風雨雪。以比國家危亂將至。而氣象愁慘也。故欲與其相好之人。去而避之。且曰。是尚可以寬徐乎。彼其禍亂之迫已甚。而去不可不速矣。】○北風其喈【音皆。叶居奚反】。雨雪其霏【音非】。惠而好我。攜手同歸。其虛其邪。旣亟只且。【比也。喈。疾聲也。霏。雨雪分散之狀。歸者。去而不反之辭也。】○莫赤匪狐。莫黑匪烏。惠而好我。攜手同車。其虛其邪。旣亟只且。【比也。狐。獸名。似犬。黃赤色。烏。鴉。黑色。皆不祥之物。人所惡見者也。所見無非此物。則國將危亂可知。同行同歸。猶賤者也。同車。則貴者亦去矣。】

@@北風三章章六句

靜女其姝【音樞】。俟我於城隅。愛而不見。搔【音騒】首踟【音也】躕【音廚】。【○賦也。靜者。閒雅之意。姝。美色也。城隅。幽僻之處。不見者。期而不至也。踟躕。猶躑躅也。此淫奔期會之詩也。】○靜女其孌。貽我彤【音同】管【叶古兗反】。彤管有煒【音偉】。說【音悅】懌【音亦】女美。【賦也。孌。好貌。於是則見之矣。彤管。未詳何物。蓋相贈。以結殷勤之意耳。煒。赤貌。言旣得此物。而又悅懌此女之美也。】○自牧歸荑。洵美且異。匪女【音汝】之為美。美人之貽【與異同】。【○賦也。牧。外野也。歸。亦貽也。荑。芽之始生者。洵。信也。女。指荑而言也。○言靜女又贈我以荑。而其荑亦美且異。然非此荑之為美。特以美人之所贈。故其物亦美耳。】

@@靜女三章章四句

新臺有泚【音此】。河水彌彌【音米】。燕婉之求。蘧【音蕖】篨【音除】不鮮【斯淺反。葉想止反】。【○賦也。泚。鮮明也。彌彌。盛也。燕。安。婉。順也。蘧篨。不能俯。疾之醜者也。蓋蘧篨本竹席之名。人或編以為囷。其狀如人之擁腫而不能俯者。故又因以名此疾也。鮮。少也。○舊說以為。衛宣公為其子伋娶於齊。而聞其美。欲自娶之。乃作新臺於河上。而要之。國人惡之。而作此詩以刺之。言齊女。本求與伋為燕婉之好。而反得宣公醜惡之人也。】○新臺有洒【音璀。葉先典反】。河水浼浼【音每。葉美辨反】。燕婉之求。蘧篨不殄。【賦也。洒。高峻也。浼浼。平也。殄。絕也。言其病不已也。】○魚網之設。鴻則離之。燕婉之求。得此戚施。【興也。鴻。鴈之大者。離。麗也。戚施。不能仰。亦醜疾也。○言設魚網而反得鴻。以興求燕婉。而反得醜疾之人。所得非所求也。】

@@新臺三章章四句。【凡宣姜事。首尾見春秋傳。然於詩。則皆未有考也。諸篇放此。】

二子乘舟。汎泛【芳劍反】其景【葉舉兩反】。願言思子。中心養養。【賦也。二子。謂伋壽也。乘舟。渡河如齊也。景。古影字。養養。猶漾漾。憂不知所定之貌。○舊說以為。宣公納伋之妻。是為宣姜。生壽及朔。朔與宣姜訴伋於公。公令伋之齊。使賊先待於隘。而殺之。壽知之。以告伋。伋曰。君命也。不可以逃。壽竊其節而先往。賊殺之。伋至曰。君命殺我。壽有何罪。賊又殺之。國人傷之。而作是詩也。】○二子乘舟。泛泛其逝。願言思子。不瑕有害。【賦也。逝。往也。不瑕。疑辭。義見泉水。此則見其不歸。而疑之也。】

@@二子乘舟二章章四句。【太史公曰。余讀世家言。至於宣公之子以婦見誅。弟壽爭死以相讓。@@@@】【此與晉太子申生不敢明驪姬之過同。倶惡傷父之志。然卒死亡。何其悲也。或父子相殺。兄弟相戮。亦獨何哉。】

@@@邶十九篇七十二章三百六十三句

@@墉一之四。【說見上篇。】

泛彼柏舟。在彼中河。髧【音萏】彼兩髦。實維我儀【叶牛何反】。之死矢靡他【音拖】。母也天【葉鐵因反】只【音紙。下同】。不諒人只。【興也。中河。中於河也。髧。髮垂貌。兩髦者。翦髮夾囟。子事父母之飾。親死然後去之。此蓋指共伯也。我。共姜自我也。儀。匹。之。至。矢。誓。靡。無也。只。語助辭。諒。信也。○舊說以為。衛世子共伯蚤死。其妻共姜守義。父母欲奪而嫁之。故共姜作此以自誓。言柏舟則在彼中河。兩髦則實我之匹。雖至於死。誓無他心。母之於我。覆育之恩如天罔極。而何其不諒我之心乎。不及父者。疑時獨母在。或非父意耳。】○汎彼柏舟。在彼河側。髧彼兩髦。實維我特。之死矢靡慝【音忒】。母也天只。不諒人只。【興也。特。亦匹也。慝。邪也。以是為慝。則其絕之甚矣。】

@@柏舟二章章七句

牆有茨。不可埽【叶蘇后反】也。中冓【音姤】之言。不可道【叶徒厚反】也。所可道也。言之醜也。【興也。茨。蒺藜也。蔓生。細葉。子有三角。刺人。中冓。謂舍之交積材木也。道。言。醜。惡也。○舊說以為。宣公卒。惠公幼。其庶兄頑。烝於宣姜。故詩人作此詩。以刺之。言其閨中之事。皆醜惡而不可言。理或然也。】牆有茨。不可襄也。中冓之言。不可詳也。所可詳也。言之長也。【興也。襄。除也。詳。詳言之也。言之長者。不欲言。而託以語長難竟也。】牆有茨。不可束也。中冓之言。不可讀也。所可讀也。言之辱也。【興也。束。束而去之也。讀。誦言也。辱。猶醜也。】

@@牆有茨三章章六句。【楊氏曰。公子頑通乎君母。閨中之言。至不可讀。其污甚矣。聖人何取焉。而@@@@】【著之於經也。蓋自古淫亂之君。自以為。密於閨門之中。世無得而知者。故自肆而不反。聖人所以著之於經。使後世@@@@】【為惡者。知雖閨中之言。亦無隱而不彰也。其為訓戒深矣。】

君子偕老。副筓六珈【音加。叶居河反】。委委【音威】佗佗【音駝】。如山如河。象服是宜【叶牛何反】。子之不淑。云如之何。【賦也。君子。夫也。偕老。言偕生而偕死也。女子之生。以身事人。則當與之同生。與之同死。故夫死。稱未亡人。言亦待死而已。不當復有他適之志也。副。祭服之首飾。編髮為之。筓。衡筓也。垂于副之兩旁當耳。其下以紞懸瑱。珈之言。加也。以玉加於筓而為飾也。委委佗佗。雍容自得之貌。如山。安重也。如河。弘廣也。象服。法度之服也。淑。善也。○言夫人當與君子偕老。故其服飾之盛如此。而雍容自得。安重寬廣。又有以宜其象服。今宣姜之不善。乃如此。雖有是服。亦將如之何哉。言不稱也。】○玼【音此】兮玼兮。其之翟【葉去聲】也。鬒【音軫】髮如雲。不屑髢【音第】也。玉之瑱【葉殿反】也。象之揥【敕帝反】也。揚且【音疽】之皙【音錫。叶征例反】也。胡然而天也。胡然而帝也。【賦也。玼。鮮盛貌。翟。衣。祭服。刻繒為翟雉之形。而彩畫之以為飾也。鬒。黑也。如雲。言多而美也。屑。潔也。髢。髲髢也。人少髮則以髢益之。髮自美。則不潔於髢而用之也。瑱。塞耳也。象。象骨也。揥。所以摘髮也。揚。眉上廣也。且。助語辭。皙。白也。胡然而天。胡然而帝。言其服飾容貌之美。見者驚猶鬼神也。】○瑳【上聲】兮瑳兮。其之展【音戰。叶諸延反】也。蒙彼縐【音皺】絺。是紲【音屑】袢【音半。叶汾干反】也。子之淸揚。揚且之顏【叶魚堅反】也。展如之人兮。邦之媛【音院。葉亍權反】也。【賦也。瑳。亦鮮盛貌。展。衣也。以禮見於君。及見賓客之服也。蒙。覆也。縐絺。絺之蹙蹙者。當暑之服也。紲袢。束縛意。以展衣蒙絺綌。而為之紲袢。所以自】斂【飭也。或曰。蒙。謂加絺綌於褻衣之上。所謂表而出之也。淸。視淸明也。揚。眉上廣也。顏。額角豐滿也。展。誠也。美女曰媛。見其徒有美色。而無人君之德也。】

@@君子偕老三章一章七句一章九句一章八句。【東萊呂氏曰。首章之@@@@】【末云。子之不淑。云如之何。責之也。二章之末云。胡然而天也。胡然而帝也。問之也。三章之末云。展如之人兮。邦之媛@@@@】【也。惜之也。辭益婉而意益深矣。】

爰采唐矣。沬【音妹】之鄉矣。云誰之思。美孟姜矣。期我乎桑中【叶諸良反】。要【音腰】我乎上宮【叶居王反】。送我乎淇之上【叶辰羊反】矣。【賦也。唐。蒙菜也。一名兔絲。沬。衛邑也。書所謂妹邦者也。孟。長也。姜。齊女。言貴族也。桑中上宮淇上。又沬鄉之中。小地名也。要。猶迎也。○衛俗淫亂。世族在位。相竊妻妾。故此人自言。將采唐於沬。而與其所思之人。相期會迎送如此也。】○爰采麥【叶訖力反】矣。沬之北矣。云誰之思。美孟弋矣。期我乎桑中。要我乎上宮。送我乎淇之上矣。【賦也。麥。穀名。秋種夏熟者。弋。春秋或作姒。蓋杞女。夏后氏之後。亦貴族也。】○爰采葑矣。沬之東矣。云誰之思。美孟庸矣。期我乎桑中。要我乎上宮。送我乎淇之上矣。【賦也。葑。蔓菁也。庸。未聞。疑亦貴族也。】

@@桑中三章章七句。【樂記曰。鄭衛之音。亂世之音也。比於慢也。桑閒濮上之音。亡國之音也。其政散@@@@】【其民流。誣上行私。而不可止也。按桑閒。卽此篇。故小序亦用樂記之語。】

鶉【音純】之奔奔。鵲之彊彊【音姜】。人之無良。我以為兄【叶虛王反】。【○興也。鶉。■屬。奔奔彊強。居有常匹。飛則相隨之貌。人。謂公子頑。良。善也。○衛人刺宣姜與頑。非匹耦而相從也。故為惠公之言。以刺之曰。人之無良。鶉鵲之不若。而我反以為兄何哉。】○鵲之彊彊。鶉之奔奔【葉逋氏反】。人之無良。我以為君。【興也。人。謂宣姜。君。小君也。】

@@鶉之奔奔二章章四句。【范氏曰。宣姜之惡。不可勝道也。國人疾而刺之。或遠言焉。或切言焉。@@@@】【遠言之者。君子偕老是也。切言之者。鶉之奔奔是也。衛詩至此。而人道盡。大理滅矣。中國無以異於夷狄。人類無以@@@@】【異於禽獸。而國隨以亡矣。胡氏曰。楊時有言。詩載此篇。以見衛為狄所滅之因也。故在定之方中之前。因以是說考@@@@】【於歷代。凡淫亂者。未有不至於殺身敗國而亡其家者。然後知古詩垂戒之大。而近世有獻議乞於經筵。不以國風@@@@】【進講者。殊失聖經之旨矣。】

定【音訂】之方中。作于楚宮。揆之以日。作于楚室。樹之榛慄。椅【音醫】桐梓漆。爰伐琴瑟。【賦也。定。北方之宿。營室星也。此星昏而正中。夏正十月也。於是時。可以營制宮室。故謂之營室。楚宮。楚丘之宮也。揆。度也。樹八尺之臬。而度其日之出入之景。以定東西。又叅日中之景。以正南北也。楚室。猶楚宮。互文以協韻耳。榛慄。二木。其實榛小栗大。皆可供籩實。椅。梓實桐皮。桐。梧桐也。梓。楸之疏理。白色而生子者。漆。木有液黏。黑可飾器物。四木皆琴瑟之材也。爰。於也。○衛為狄所滅。文公徙居楚丘。營立宮室。國人悅之。而作是詩。以美之。蘇氏曰。種木者求用於十年之後。其不求近功。凡此類也。】○升彼虛【音嶇。葉起呂反】矣。以望楚矣。望楚與堂。景山與京【叶居良反】。降觀于桑。卜云其吉。終焉允臧。【賦也。虛。故城也。楚。楚丘也。堂。楚丘之旁邑也。景。測景以正方面也。與旣景乃岡之景同。或曰。景。山名。見商頌。京。高丘也。桑。木名。葉可飼蠶者。觀之以察其土宜也。允。信。臧。善也。○此章本其始之望景觀卜而言。以至於終。而果獲其善也。】○靈雨旣零。命彼倌【音官】人。星言夙駕。說【音稅】于桑田【叶徒因反】。匪直也人。秉心塞淵【葉一均反】。騋【音來】牝三千【叶倉新反】。【○賦也。靈。善。零。落也。倌人。主駕者也。星。見星也。說。舍止也。秉。操。塞。實。淵。深也。馬七尺以上為騋。○言方春時雨旣降而農桑之務作。文公於是命主駕者晨起駕車。亟往而勞勸之。然非獨此人所以操其心者。誠實而淵深也。蓋其所畜之馬。七尺而牝者。亦已至於三千之眾矣。蓋人操心。誠實而淵深。則無所為而不成。其致此富盛宜矣。記曰。問國君之富。數馬以對。今言騋牝之眾。如此。則生息之蕃可見。而衛國之富亦可知矣。此章又要其終而言也。】

@@定之方中三章章七句。【按春秋傳。衛懿公九年冬。狄入衛。懿公及狄人戰于熒澤。而敗死焉。@@@@】【宋桓公迎衛之遺民。渡河而南。立宣姜子申。以廬於漕。是為戴公。是年卒。立其弟毀。是為文公。於是齊桓公合諸侯。@@@@】【以城楚丘而遷衛焉。文公大布之衣。大帛之冠。務材訓農。通商惠工。敬敎勸學。授方任能。元年革車三十乘。季年乃@@@@】【三百乘。】

蝃【音帝】蝀【音凍】在東。莫之敢指。女子有行。遠【去聲】父母兄弟。【比也。蝃蝀。虹也。日與雨交。倐然成質。似有血氣之類。乃陰陽之氣。不當交而交者。蓋天地之淫氣也。在東者。莫虹也。虹隨日所映。故朝西而莫東也。○此刺淫奔之詩。言蝃蝀在東。而人不敢指。以比淫奔之惡。人不可道。況女子有行。當遠其父母兄弟。豈可不顧此而冒行乎。】○朝躋【音賷】于西。崇朝其雨。女子有行。遠兄弟父母【葉滿補反】。【○比也。躋。升也。周禮十惲。九曰躋。注以為虹。蓋忽然而見。如自下而升也。崇。終也。從旦至食時為終朝。言方雨而虹見。則其雨終朝而止矣。蓋淫慝之氣。有害於陰陽之和也。今俗謂虹能蔵雨。信然。】○乃如之人也。懷昬姻也。大無信【叶斯人反】也。不知命【叶彌并反】也。【賦也。乃如之人。指淫奔者而言。婚姻。謂男女之欲。程子曰。女子以不自失為信。命。正理也。○言此淫奔之人。但知思念男女之欲。是不能自守其貞信之節。而不知天理之正也。程子曰。人雖不能無欲。然當有以制之。無以制之。而惟欲之從。則人道廢而入於禽獸矣。以道制欲。則能順命。】

@@蝃蝀三章章四句

相【去聲】鼠有皮【叶蒲何反】。人而無儀【叶牛何反】。人而無儀。不死何為【葉我何反】。【○興也。相。視也。鼠。蟲之可賤惡者。○言視彼鼠。而猶必有皮。可以人而無儀乎。人而無儀。則其不死亦何為哉。】○相鼠有齒。人而無止。人而無止。不死何俟【叶羽已反。又音始】。【○興也。止。容止也。俟。待也。】○相鼠有體。人而無禮。人而無禮。胡不遄死【葉想止反】。【○興也。體。支體也。遄。速也。】

@@相鼠三章章四句

孑孑【音結】干旄。在浚【音峻】之郊【叶音高】。素絲紕【音避】之。良馬四之。彼姝【音樞】者子。何以畀【音庇】之。【賦也。孑孑。特出之貌。干旄。以旄牛尾。注於旗乾之首。而建之車後也。浚。衛邑名。邑外謂之郊。紕。織組也。蓋以素絲織組而維之也。四之。兩服兩驂。凡四馬以載之也。姝。美也。子。指所見之人也。畀。與也。○言衛大夫乘此車馬。建此旌旄。以見賢者。彼其所見之賢者。將何以畀之。而答其禮意之勤乎。】○孑孑干旟。在浚之都。素絲組【音祖】之。良馬五之。彼姝者子。何以予【音與】之。【賦也。旟。州里所建鳥隼之旗也。上設旌旄。其下繫斿。斿。下屬縿。皆畫鳥隼也。下邑曰都。五之。五馬。言其盛也。】○孑孑干旌。在浚之城。素絲祝之。良馬六之。彼姝者子。何以告【音谷】之。【賦也。析羽為旌。干旌。蓋析翟羽。設於旗乾之首也。城。都城也。祝。屬也。六之。六馬。極其盛而言也。】

@@干旄三章章六句。【此上三詩。小序皆以為。文公時詩。蓋見其列於定中載馳之閒故爾。他無所考@@@@】【也。然衛本以淫亂無禮不樂善道。而亡其國。今破滅之餘。人心危懼。正其有以懲創往事。而興起善端之時也。故其@@@@】【為詩如此。蓋所謂生於憂患。死於安樂者。小序之言。疑亦有所本云。】

載馳載驅【葉袪尤反】。歸唁衛侯。驅馬悠悠。言至於漕【叶徂侯反】。大夫跋涉。我心則憂。【賦也。載。則也。弔失國曰唁。悠悠。遠而未至之貌。草行曰跋。水行曰涉。○宣姜之女為許穆公夫人。閔衛之亡。馳驅而歸。將以唁衛公於漕邑。未至。而許之大夫有奔走跋涉而來者。夫人知其必將以不可歸之義來告。故心以為憂也。旣而終不果歸。乃作此詩。以自言其意爾。】○旣不我嘉。不能旋反。視爾不臧。我思不遠。旣不我嘉。不能旋濟。視爾不臧。我思不閟。【賦也。嘉臧。皆善也。遠。猶忘也。濟。渡也。自許歸衛。必有所渡之水也。閟。閉也。止也。言思之不止也。○言大夫旣至。而果不以我歸為善。則我亦不能旋反。而濟以至於衛矣。雖視爾不以我為善。然我之所思。終不能自已也。】○陟彼阿丘。言采其蝱【音盲。叶謨郎反】。女子善懷。亦各有行【葉戶郎反】。許人尤之。眾穉【音彘】且狂。【賦也。偏高曰。阿丘。蝱。貝母也。主療鬱結之疾。善懷。多憂思也。猶漢書云岸善崩也。行。道。尤。過也。○又言。以其旣不適衛。而思終不止也。故其在塗。或升高。以舒憂想之情。或采蝱。以療鬱結之疾。蓋女子所以善懷者。亦各有道。而許國之眾人以為過。則亦少不更事。而狂妄之人爾。許人守禮。非穉且狂也。但以其不知己情之切至。而言若是爾。然而卒不敢違焉。則亦豈真以為穉且狂哉。】○我行其野。芃芃【音蓬】其麥【叶訖力反】。控于大邦。誰因誰極。大夫君子。無我有尤【叶于其反】。百爾所思【葉新齎反】。不如我所之。【賦也。芃芃。麥盛長貌。控。持而告之也。因。如因魏莊子之因。極。至也。大夫。卽跋涉之大夫。君子。謂許國之眾人也。○又言歸途在野。而涉芃芃之麥。又自傷許國之小。而力不能救。故思欲為之控告于大邦。而又未知其將何所因。而何所至乎。大夫君子。無以我為有過。雖爾所以處此百方。然不如使我得自盡其心之為愈也。】

@@載馳四章二章章六句二章章八句。【事見春秋傳。舊說。此詩五章。一章六句。二@@@@】【章三章四句。四章六句。五章八句。蘇氏合二章三章以為一章。按春秋傳。叔孫豹賦載馳之四章。而取其控于大邦。@@@@】【誰因誰極之意。與蘇說合。今從之。范氏曰。先王制禮。父母沒則不得歸寧者。義也。雖國滅君死。不得往赴焉。義重於@@@@】【亡故也。】

@@@墉國十篇二十九章百七十六句

@@衛一之五

瞻彼淇奧【音與鬱同】。綠竹猗猗【音醫。叶於何反】。有匪君子。如切如磋【平聲】。如琢如磨。瑟兮僩【音限】兮。赫兮咺【況晩反】兮。有匪君子。終不可諼【音喧。葉況遠反】兮。【興也。淇。水名。奧。隈也。綠。色也。淇上多竹。漢世猶然。所謂淇園之竹是也。猗猗。始生柔弱而美盛也。匪。斐通。文章著見之貌也。君子。指武公也。治骨角者。旣切以刀斧。而復磋以鑢錫。治玉石者。旣琢以槌鑿。而復磨以沙石。言其德之脩飭。有進而無已也。瑟。矜莊貌。僩。威嚴貌。咺。宣著貌。諼。忘也。○衛人美武公之德。而以綠竹始生之美盛。興其學問自脩之進益也。大學傳曰。如切如磋者。道學也。如琢如磨者。自脩也。瑟兮僩兮者。恂慄也。赫兮咺兮者。威儀也。有斐君子。終不可諼兮者。道盛德至善。民之不能忘也。】○瞻彼淇奧。綠竹靑靑【音精】。有匪君子。充耳琇瑩【音莒】。會【音怪】弁如星。瑟兮僩兮。赫兮咺兮。有匪君子。終不可諼兮。【興也。靑靑。堅剛茂盛之貌。充耳。瑱也。琇瑩。美石也。天子玉瑱。諸侯以石。會。縫也。弁。皮弁也。以玉飾皮弁之縫中。如星之明也。○以竹之堅剛茂盛。興其服飾之尊嚴。而見其德之稱也。】○瞻彼淇奧。綠竹如簀【音責。叶側歷反】。有匪君子。如金如錫。如圭如璧。寬兮綽兮。猗【音倚】重【平聲】較【音角】兮。善戲謔兮。不為虐兮。【興也。簀。棧也。竹之密比。似之則盛之至也。金錫。言其鍜錬之精純。圭璧。言其生質之溫潤。寬。宏裕也。綽。開大也。猗。歎辭也。重較。卿士之車也。較。兩輢上出軾者。謂車兩傍也。善戲謔兮。不為虐者。言其樂易而有節也。○以竹之至盛。興其德之成就。而又言其寬廣而自如。和易而中節也。蓋寬綽。無】斂【束之意。戲謔。非莊厲之時。皆常情所忽。而易致過差之地也。然猶可觀而必有節焉。則其動容周旋之閒。無適而非禮亦可見矣。禮曰。張而不弛。文武不能也。弛而不張。文武不為也。一張一弛。文武之道也。此之謂也。】

@@淇奧三章章九句。【按國語武公年九十有五。猶箴儆于國曰。自卿以下。至於師長士。苟在朝者。無@@@@】【謂我老耄而舍我。必恪恭於朝。以戒我。遂作懿戒之詩。以自警。而賓之初筵。亦武公悔過之作。則其有文章而能聽@@@@】【規諫。以禮自防也。可知矣。衛之他君。蓋無足以及此者。故序以此詩為美武公。而今從之也。】

考槃在澗【叶居賢反】。碩人之寬【叶區權反】。獨寐寤言。永矢弗諼【音喧】。【○賦也。考。成也。槃。盤桓之意。言成其隱處之室也。陳氏曰。考。扣也。盤。器名。蓋扣之以節歌。如鼓盆拊缶之為樂也。二說未知孰是。山夾水曰澗。碩。大。寬。廣。永。長。矢。誓。諼。忘也。○詩人美賢者隱處澗谷之閒。而碩大寬廣無戚戚之意。雖獨寐而寤言。猶自誓其不忘此樂也。】○考槃在阿。碩人之薖【音科】。獨寐寤歌。永矢弗過【音戈】。【○賦也。曲陵曰阿。薖。義未詳。或云。亦寬大之意也。永矢弗過。自誓所願不逾於此。若將終身之意也。】○考槃在陸。碩人之軸。獨寐寤宿。永矢弗告【音谷】。【○賦也。高平曰陸。軸。盤桓不行之意。寤宿。已覺而猶臥也。弗告者。不以此樂告人也。】

@@考槃三章章四句

碩人其頎【音祈】。衣【去聲】錦褧【音熲】衣。齊侯之子。衛侯之妻。東宮之妹。邢侯之姨。譚公維私。【賦也。碩人。指莊姜也。頎。長貌。錦。文衣也。褧。禪也。錦衣而加褧焉。為其文之太著也。東宮。太子所居之宮。齊太子得臣也。繫太子言之者。明與同母。言所生之貴也。女子後生曰妹。妻之姊妹曰姨。姊妹之夫曰私。邢侯譚公。皆莊姜姊妹之夫。互言之也。諸侯之女嫁於諸侯。則尊同。故歷言之。○莊姜事見邶風綠衣等篇。春秋傳曰。莊姜美而無子。衛人為之賦碩人。卽謂此詩。而其首章。極稱其族類之貴。以見其為正嫡小君。所宜親厚。而重歎莊公之昏惑也。】○手如柔荑【音啼】。膚如凝脂。領如蝤【音囚】蠐【音齊】。齒如瓠【音互】犀。螓【音秦】首蛾眉。巧笑倩兮。美目盻【叶匹見反】兮。【賦也。芽之始生曰荑。言柔而白也。凝脂。脂寒而凝者。亦言白也。領。頸也。蝤蠐。木蟲之白而長者。瓠犀。瓠中之子。方正潔白。而比次整齊也。螓。如蟬而小。其額廣而方正。蛾。蠶蛾也。其眉細而長曲。倩。口輔之美也。盻。黑白分明也。○此章言其容貌之美。猶前章之意也。】○碩人敖敖【音翱】。說【音稅】于農郊【叶音高】。四牡有驕【音曉。叶音高】。朱幩鑣鑣【音標】。翟茀【音弗】以朝【音潮。叶直豪反】。大夫夙退。無使君勞。【賦也。敖敖。長貌。說。舍也。農郊。近郊也。四牡。車之四馬。驕。壯貌。幩。鑣飾也。鑣者。馬衘外鐵。人君以朱纏之也。鑣鑣。盛也。翟。翟車也。夫人以翟羽飾車。茀。蔽也。婦人之車。前後設蔽。夙。早也。玉藻曰。君日出而視朝。退適路寢聽政。使人視大夫。大夫退然後適小寢釋服。○此言莊姜自齊來嫁。舍止近郊。乘是車馬之盛。以入君之朝。國人樂得以為莊公之配。故謂。諸大夫朝於君者。宜早退。無使君勞於政事。不得與夫人相親。而嘆今之不然也。】○河水洋洋。北流活活【音括。葉戶劣反】。施罛【音孤】濊濊【呼活反。叶許月反】。鱣【音邅】鮪【音洧】發發【音撥。叶方月反】。葭【音加】菼【他覽反】揭揭【音孑】。庶姜孼孼。庶士有朅【音挈】。【○賦也。河。在齊西衛東。北流入海。洋洋。盛大貌。活活。流貌。施。設也。罛。魚。罟也。濊濊。罟入水聲也。鱣。魚似龍。黃色銳頭。口在頷下。背上腹下皆有甲。大者千餘斤。鮪。似鱣而小。色青黑。發發。盛貌。菼。薍也。亦謂之荻。揭揭。長也。庶姜。謂侄娣。孼孼。盛飾也。庶士。謂媵臣。朅。武貌。○言齊地廣饒。而夫人之來。士女佼好。禮儀盛備如此。亦首章之意也。】

@@碩人四章章七句

氓之蚩蚩【音癡】。抱布貿【音茂】絲【葉新齊反】。匪來貿絲。來卽我謀【叶謨悲反】。送子涉淇。至于頓丘【葉袪奇反】。匪我愆期。子無良媒【叶謨悲反】。將【音槍】子無怒。秋以為期。【賦也。氓。民也。蓋男子而不知其誰何之稱也。蚩蚩。無知之貌。蓋怨而鄙之也。布。幣。貿。買也。貿絲。蓋初夏之時也。頓丘。地名。愆。過也。將。願也。請也。○此淫婦為人所棄。而自敘其事。以道其悔恨之意也。夫旣與之謀而遂往。又責所無以難其事。再為之約。以堅其志。此其計亦狡矣。以御蚩蚩之氓。宜其有餘而不免於見棄。蓋一失其身人所賤惡。始雖以欲而迷。後必以時而悟。是以無往而不困耳。士君子立身。一敗而萬事瓦裂者。何以異此。可不戒哉。】○乘彼垝【音鬼】垣【音袁】。以望複關【叶圭員反】。不見復關。泣涕漣漣【音連】。旣見復關。載笑載言。爾卜爾筮。體無咎言。以爾車來。以我賄【呼罪反】遷。【賦也。垝。毀。垣。牆也。複關。男子之所居也。不敢顯言其人。故託言之耳。龜曰卜。蓍曰筮。體。兆卦之體也。賄。財。遷。徙也。○與之期矣。故及期而乘垝垣以臨之。旣見之矣。於是問其卜筮所得卦兆之體。若無凶咎之言。則以爾之車來迎。當以我之賄往遷也。】○桑之未落。其葉沃若。于【音吁。下同】嗟鳩兮。無食桑葚【音甚。葉知林反】。于嗟女兮。無與士耽【叶持林反】。士之耽兮。猶可說也。女之耽兮。不可說也。【比而興也。沃若。潤澤貌。鳩。鶻鳩也。似山雀而小。短尾青黑色。多聲。葚。桑實也。鳩食葚多。則致醉。耽相樂也。說。解也。○言桑之潤澤以比己之容色光麗。然又念其不可恃此而從欲忘反。故遂戒鳩無食桑葚。以興下句戒女無與士耽也。士猶可說。而女不可說者。婦人被棄之後。深自愧悔之辭。主言。婦人無外事。唯以真信為節。一失其正。則餘無足觀爾。不可便謂士之耽惑實無所妨也。】○桑之落矣。其黃而隕【叶於貧反】。自我徂爾。三歲食貧。淇水湯湯【音傷】。漸【音火】車帷裳。女也不爽【葉師莊反】。士貳其行【去聲。葉戶郎反】。士也罔極。二三其德。【比也。隕。落。徂。往也。湯湯。水盛貌。漸。漬也。帷裳。車飾。亦名童容。婦人之車則有之。爽。差。極。至也。○言桑之黃落。以比已之容色凋謝。遂言。自我往之爾家。而値爾之貧。於是見棄復。乘車而渡水以歸。複自言其過不在此。而在彼也。】○三歲為婦。靡室勞矣。夙興夜寐。靡有朝【叶直豪反】矣。言旣遂矣。至于暴矣。兄弟不知。咥【音戲】其笑【叶音燥】矣。靜言思之。躬自悼矣。【賦也。靡。不。夙。早。興。起也。咥。笑貌。○言我三歲為婦。盡心。竭力。不以室家之務為勞。早起夜臥。無有朝旦之暇。與爾始相謀約之言旣遂。而爾遽以暴戾加我。兄弟見我之歸。不知其然。但咥然其笑而已。蓋淫奔從人。不為兄弟所齒。故其見棄而歸。亦不為兄弟所恤。理固有必然者。亦何所歸咎哉。但自痛悼而已。】○及爾偕老。老使我怨。淇則有岸【叶魚戰反】。隰則有泮【音畔。叶匹見反】。總角之宴。言笑晏晏【叶伊佃反】。信誓旦旦【葉得絹反】。不思其反【叶孚絇反】。反是不思【葉新齎反】。亦已焉哉【葉將黎反】。【○賦而興也。及。與也。泮。涯也。高下之判也。總角。女子未許嫁。則未筓。但結髮為飾也。晏晏。和柔也。旦旦。明也。○言我與汝本期偕老。不知。老而見棄如此。徒使我怨也。淇則有岸矣。隰則有泮矣。而我總角之時。與爾宴樂言笑。成此信誓。曾不思。其反復以至於此也。此則興也。旣不思其反復而至此矣。則亦如之何哉。亦已而已矣。傳曰。思其終也。思其復也。思其反之謂也。】

@@氓六章章十句

籊籊【音笛】竹竿。以釣于淇。豈不爾思。遠莫致之。【賦也。籊籊。長而殺也。竹。衛物。淇。衛地也。○衛女嫁於諸侯。思歸寧而不可得。故作此詩。言思以竹竿釣于淇水。而遠不可至也。】○泉源在左。淇水在右【叶羽軌反】。女子有行。遠【去聲】兄弟父母【葉滿彼反】。【○賦也。泉源。卽百泉也。在衛之西北。而東南流入淇。故曰。在左。淇。在衛之西南。而東流與泉源合。故曰。在右。○思二水之在衛。而自歎其不如也。】○淇水在右。泉源在左。巧笑之瑳【上聲】。佩玉之儺【乃可反】。【○賦也。瑳。鮮白色。笑而見齒。其色瑳然。猶所謂粲然皆笑也。儺。行有度也。○承上章言。二水在衛。而自恨其不得。笑語遊戲於其閒也。】○淇水滺滺【音由】。檜楫松舟。駕言出遊。以寫我憂。【○賦也。滺滺。流貌。檜。木名。似柏。楫。所以行舟也。○與泉水之卒章同意。】

@@竹竿四章章四句

芄【音丸】蘭之支。童子佩觿【音畦】。雖則佩觿。能不我知。容兮遂兮。垂帶悸【其季反】兮。【興也。芄蘭。草。一名蘿摩。蔓生。斷之有白汁。可啖。支。枝同。觿。錐也。以象骨為之。所以解結。成人之佩。非童子之飾也。知猶智也。言其才能不足以知於我也。容遂。舒緩放肆之貌。悸。帶下垂之貌。】○芄蘭之葉。童子佩韘。雖則佩韘。能不我甲。容兮遂兮。垂帶悸兮。【興也。韘。決也。以象骨為之。著右手大指。所以鉤弦闓體。鄭氏曰。沓也。卽大射所謂朱極三是也。以朱韋為之。用以彄沓右手食指將指無名指也。甲。長也。言其才能不足以長於我也。】

@@芄蘭二章章六句。【此詩不知所謂。不敢強解。】

誰謂河廣。一葦【音偉】杭之。誰謂宋遠。跂【音企】予望【叶武方反】之。【賦也。葦。蒹葭之屬。杭。度也。衛在河北。宋在河南。○宣姜之女。為宋桓公夫人。生襄公而出歸于衛。襄公卽位。夫人思之。而義不可往。蓋嗣君承父之重。與祖為體。母出與廟絕。不可以私反。故作此詩。言誰謂河廣。但以一葦加之。則可以渡矣。誰謂宋國遠乎。但一跂足而望。則可以見矣。明非宋遠而不可至也。乃義不可而不得往耳。】○誰謂河廣。曾不容刀。誰謂宋遠。曾不崇朝。【賦也。小船曰刀。不容刀。言小也。崇。終也。行不終朝而至。言近也。】

@@河廣二章章四句。【范氏曰。夫人之不往。義也。天下豈有無母之人歟。有千乘之國。而不得養其母。@@@@】【則人之不幸也。為襄公者。將若之何。生則致其孝。沒則盡其禮而已。衛有婦人之詩。自共姜至於襄公之母六人焉。@@@@】【皆止於禮義。而不敢過也。夫以衛之政敎淫僻。風俗傷敗。然而女子乃有知禮而畏義如此者。則以先王之化猶有@@@@】【存焉故也。】

伯兮朅【音挈】兮。邦之桀兮。伯也執殳【音殊】。為【去聲】王前驅。【賦也。伯。婦人目其夫之字也。朅。武貌。桀。才過人也。殳。長丈二而無刃。○婦人以夫久從征役。而作是詩。言其君子之才之美如是。今方執殳。而為王前驅也。】○自伯之東。首如飛蓬。豈無膏沐。誰適【音的】為容。【賦也。蓬。草名。其華如柳絮。聚而飛如亂發也。膏。所以澤髮者。沐。滌首去垢也。適。主也。○言我髮亂如此。非無膏沐可以為容。所以不為者。君子行役。無所主而為之故也。傳曰。女為說己容。】○其雨其雨。杲杲【古老反】出日。願言思伯。甘心首疾。【比也。其者。冀其將然之詞。○冀其將雨。而杲然日出。以比望其君子之歸而不歸也。是以不堪憂思之苦。而寧甘心於首疾也。】○焉【音煙】得諼【音萱】草。言樹之背【音佩】。願言思伯。使我心痗【音妹】。【○賦也。諼。忘也。諼草。合歡。食之令人忘憂者。背。北堂也。痗。病也。○言焉得忘憂之草。樹之北堂。以忘吾憂乎。然終不忍忘也。是以寧不求此草。而但願言思伯。雖至於心痗。而不辭爾。心痗則其病益深。非特首疾而已也。】

@@伯兮四章章四句。【範氏曰。居而相離則思。期而不至則憂。此人之情也。文王之遣戍役。周公之勞@@@@】【歸士。皆敘其室家之情。男女之思。以閔之。故其民悅而忘死。聖人能通天下之志。是以能成天下之務。兵者。毒民於@@@@】【死者也。孤人之子。寡人之妻。傷天地之和。召水旱之災。故聖王重之。如不得已而行。則告以歸期。念其勤勞。哀傷慘@@@@】【怛。不啻在己。是以治世之詩。則言其君上閔恤之情。亂世之詩。則錄其室家怨思之苦。以為人情不出乎此也。】

有狐綏綏。在彼淇梁。心之憂矣。之子無裳。【比也。狐者。妖媚之獸。綏綏。獨行求匹之貌。石絕水曰梁。在梁。則可以裳矣。○國亂民散。喪其妃耦。有寡婦。見鰥夫。而欲嫁之。故託言。有狐獨行。而憂其無裳也。】○有狐綏綏。在彼淇厲。心之憂矣。之子無帶【叶丁計反】。【○比也。厲。深水。可涉處也。帶。所以申束衣也。在厲。則可以帶矣。】○有狐綏綏。在彼淇側。心之憂矣。之子無服【叶蒲北反】。【○比也。濟乎水。則可以服矣。】

@@有狐三章章四句

投我以木瓜【叶攻乎反】。報之以瓊琚【音居】。匪報也。永以為好【去聲】也。【比也。木瓜。楙木也。實如小瓜。酢可食。瓊。玉之美者。琚。佩玉名。○言人有贈我以微物。我當報之以重寶。而猶未足以為報也。但欲其長以為好而不忘耳。疑亦男女相贈答之辭。如靜女之類。】○投我以木桃。報之以瓊瑤。匪報也。永以為好也。【比也。瑤。美玉也。】○投我以木李。報之以瓊玖【音久。葉舉里反】。匪報也。永以為好也。【比也。玖。亦玉名也。】

@@木瓜三章章四句

@@@衛國十篇三十四章二百三句。【張子曰。衛國地濱大河。其地土薄。故其人氣輕@@@@@@】【浮。其地平下。故其人質柔弱。其地肥饒。不費耕耨。故其人心怠惰。其人情性如此。則其聲音亦淫靡。故聞其樂。@@@@@@】【使人懈慢。而有邪僻之心也。鄭詩放此。】

@@王一之六。【王。謂周東都。洛邑王城。畿內方六百里之地。在禹貢豫州大華外方之閒。北得河陽。漸冀州之@@@@】【南也。周室之初。文王居豐。武王居鎬。至成王。周公始營洛邑。為時會諸侯之所。以其土中四方來者。道里均故也。自@@@@】【是謂豐鎬為西都。而洛邑為東都。至幽王嬖褒姒生伯服。廢申后及太子宜臼。宜臼奔申。申侯怒。與犬戎攻宗周。弒@@@@】【幽王于戲。晉文侯鄭武侯。迎宜臼于申而立之。是為乎王。徙居東都王城。於是王室遂卑。與諸侯無異。故其詩不為@@@@】【雅而為風。然其王號未替也。故不曰周而曰王。其地。則今河南府及懷孟等州是也。】

彼黍離離。彼稷之苗。行邁靡靡。中心搖搖。知我者。謂我心憂。不知我者。謂我何求。悠悠蒼天【葉鐡因反】。此何人哉。【賦而興也。黍。穀名。苗。似蘆高丈餘。穗。黑色。實。圓重。離離。垂貌。稷。亦穀也。一名穄。似黍而小。或曰。粟也。邁。行也。靡靡。猶遲遲也。搖搖。無所定也。悠悠。遠貌。蒼天者。據遠而視之。蒼蒼然也。○周旣東遷。大夫行役。至于宗周。過故宗廟宮室。盡為禾黍。閔周室之顚覆。徬徨不忍去。故賦其所見黍之離離。與稷之苗。以興行之靡靡心之搖搖。旣歎時人莫識己意。又傷所以致此者。果何人哉。追怨之深也。】○彼黍離離。彼稷之穗【音遂】。行邁靡靡。中心如醉。知我者。謂我心憂。不知我者。謂我何求。悠悠蒼天。此何人哉。【賦而興也。穗。秀也。稷穗下垂。如心之醉。故以起興。】○彼黍離離。彼稷之實。行邁靡靡。中心如噎【音咽。叶於悉反】。知我者。謂我心憂。不知我者。謂我何求。悠悠蒼天。此何人哉。【賦而興也。噎。憂深不能喘息。如噎之然。稷之實。如心之噎。故以起興。】

@@黍離三章章十句。【元城劉氏曰。常人之情。於憂樂之事。初遇之則其心變焉。次遇之則其變少衰。@@@@】【三遇之則其心如常矣。至於君子忠厚之情。則不然。其行役往來。固非一見也。初見稷之苗矣。又見稷之穗矣。又見@@@@】【稷之實矣。而所感之心。終始如一。不少變而愈深。此則詩人之意也。】

君子于役。不知其期。曷至哉【葉將黎反】。雞棲【音西】於塒【音時】。日之夕矣。羊牛下來【葉陵之反】。君子於役。如之何勿思【葉新齎反】。【○賦也。君子。婦人目其夫之辭。鑿牆而棲曰塒。日夕則羊先歸。而牛次之。○大夫久役于外。其室家思而賦之曰。君子行役。不知其反還之期。且今亦何所至哉。雞則棲于塒矣。日則夕矣。牛羊則下來矣。是則畜產出入。尚有旦暮之節。而行役之君子。乃無休息之時。使我如何而不思也哉。】○君子于役。不日不月。曷其有佸【音括。葉戶劣反】。雞棲于桀。日之夕矣。羊牛下括【音聒。叶古劣反】。君子于役。苟無飢渴【叶巨列反】。【○賦也。佸。會。桀。杙。括。至。苟。且也。○君子行役之久。不可計以日月。而又不知其何時可以來會也。又庶幾其免於飢渴而已矣。此憂之深。而思之切也。】

@@君子于役二章章八句

君子陽陽。左執簧【音黃】。右招我由房。其樂【音洛】只【音止】且【音疽】。【○賦也。陽陽。得志之貌。簧。笙竿管中金葉也。蓋笙竿皆以竹管植於匏中。而竅其管底之側。以薄金葉障之。吹則鼓之而出聲。所謂簧也。故笙竿皆謂之簧。笙。十三簧。或十九簧。竿。十六簧也。由。從也。房。東房也。只且。語助辭。○此詩疑亦前篇婦人所作。蓋其夫旣歸。不以行役為勞。而安於貧賤以自樂。其家人又識其意。而深嘆美之。皆可謂。賢矣。豈非先王之澤哉。或曰。序說亦通。宜更詳之。】○君子陶陶。左執翿【音桃】。右招我由敖【音翱】。其樂只且。【賦也。陶陶。和樂之貌。翿。舞者所持羽旄之屬。敖。舞位也。】

@@君子陽陽二章章四句

揚之水。不流束薪。彼其【音記】之子。不與我戍申。懷【叶胡威反】哉懷哉。曷月予還【音旋】歸哉。【興也。揚。悠揚也。水緩流之貌。彼其之子。戍人指其室家而言也。戍。屯兵以守也。申。姜姓之國。平王之母家也。在今鄧州信陽軍之境。懷。思。曷。何也。○平王以申國近楚。數被侵伐。故遣畿內之民戍之。而戍者怨思作此詩也。興取之不二字。如小星之例。】○揚之水。不流束楚。彼其之子。不與我戍甫。懷哉懷哉。曷月予還歸哉。【興也。楚。木也。甫。卽呂也。亦姜姓。書呂刑。禮記作甫刑。而孔氏以為呂侯後為甫侯。是也。當時蓋以申故而并戍之。今未知其國之所在。計亦不遠於申許也。】○揚之水。不流束蒲【叶滂古反】。彼其之子。不與我戍許。懷哉懷哉。曷月予還歸哉。【興也。蒲。蒲柳。春秋傳云。董澤之蒲。杜氏云。蒲。楊柳。可以為箭者。是也。許。國名。亦姜姓。今潁昌府許昌縣是也。】

@@揚之水三章章六句。【申侯與犬戎攻宗周。而弒幽王。則申侯者。王法必誅不赦之賊。而平王與@@@@】【其臣庶。不共戴天之讎也。今平王知有母。而不知有父。知其立己為有德。而不知其弒父為可怨。至使復讎討賊之@@@@】【師。反為報施酬恩之舉。則其忘親逆理。而得罪於天已甚矣。又況先王之制。諸侯有故。則方伯連帥。以諸侯之師討@@@@】【之。王室有故。則方伯連帥。以諸侯之師救之。天子鄉遂之民。供貢賦衛王室而已。今平王不能行其威令於天下。無@@@@】【以保其母家。乃勞天下之民。遠為諸侯戍守。故周人之戍申者。又以非其職而怨思焉。則其衰懦微弱。而得罪於民。@@@@】【又可見矣。嗚呼詩亡而後春秋作。其不以此也哉。】

中谷有蓷【吐雷反】。暵【音罕】其乾矣。有女仳【音痞】離。嘅其嘆【音灘】矣。嘅其嘆矣。遇人之艱難矣。【興也。蓷。鵻也。葉似萑。方莖白華。華生節閒。卽今益母草也。暵。燥。仳。別也。嘅。歎聲。艱難。窮厄也。○凶年饑饉。室家相棄。婦人覽物起興。而自述其悲歎之詞也。】○中谷有蓷。暵其脩【叶式竹反】矣。有女仳離。條其嘯【叶息六反】矣。條其嘯矣。遇人之不淑矣。【興也。脩。長也。或曰。乾也。如脯之謂修也。條。條然嘯貌。嘯。蹙口出聲也。悲恨之深。不止於嘆矣。淑。善也。古者謂死喪饑饉。皆曰不淑。蓋以吉慶為善事。凶禍為不善事。雖今人語猶然也。○曾氏曰。凶年而遽相棄背。蓋衰薄之甚者。而詩人乃曰。遇斯人之艱難。遇斯人之不淑。而無怨懟過甚之詞焉。厚之至也。】○中谷有蓷。暵其濕矣。有女仳離。啜【張劣反】其泣矣。啜其泣矣。何嗟及矣。【興也。暵濕者。旱甚。則草之生於濕者。亦不免也。啜。泣貌。何嗟及矣。言事已至此。末如之何。窮之甚也。】

@@中谷有蓷三章章六句。【範氏曰。世治。則室家相保者。上之所養也。世亂。則室家相棄者。上之@@@@】【所殘也。其使之也。勤。其取之也厚。則夫婦日以衰薄。而凶年不免於離散矣。伊尹曰。匹夫匹婦。不獲自盡。民主罔與@@@@】【成厥功。故讀詩者。於一物失所。而知王政之惡。一女見棄。而知人民之困。周之政荒民散。而將無以為國。於此亦可@@@@】【見矣。】

有兔爰爰。雉離于羅。我生之初。尚無為【叶吾禾反】。我生之後。逢此百罹【叶良何反】。尚寐無吪。【比也。兔。性陰狡。爰爰。緩意。雉。性耿介。離。麗。羅。網。尚。猶。罹。憂也。尚。庶幾也。吪。動也。○周室衰微。諸侯背叛。君子不樂其生。而作此詩。言張羅。本以取兔。今兔狡得脫。而雉以耿介。反離于羅。以比小人致亂。而以巧計幸免。君子無辜。而以忠直受禍也。為此詩者。蓋猶及見西周之盛。故曰。方我生之初。天下尚無事。及我生之後。而逢時之多難如此。然旣無如之何。則但庶幾寐而不動以死耳。或曰。興也。以兔爰興無為。以雉離興百罹也。下章放此。】○有兔爰爰。雉離于罦【音孚。葉歩廟反】。我生之初。尚無造。我生之後。逢此百憂【葉一笑反】。尚寐無覺【音敎。叶居笑反】。【○比也。罦。覆車也。可以掩兔。造。亦為也。覺。寤也。】○有兔爰爰。雉離于罿【音衝】。我生之初。尚無庸。我生之後。逢此百凶。尚寐無聦。【比也。罿。罬也。卽罦也。或曰。施羅於車上也。庸。用。聦。聞也。無所聞則亦死耳。】

@@兔爰三章章七句

綿綿葛藟【音壘】。在河之滸【音虎】。終遠【去聲】兄弟。謂他人父。謂他人父。亦莫我顧【叶果五反】。【○興也。綿綿。長而不絕之貌。岸上曰滸。○世衰民散。有去其鄉里家族。而流離失所者。作此詩以自歎。言綿綿葛藟。則在河之滸矣。今乃終遠兄弟。而謂他人為己父。己雖謂彼為父。而彼亦不我顧。則其窮也甚矣。】○綿綿葛藟。在河之涘【音俟。葉矣始二音】。終遠兄弟。謂他人母【葉滿彼反】。謂他人母。亦莫我有【叶羽已反】。【○興也。水涯曰涘。謂他人父者。其妻則母也。有。識有也。春秋傳曰。不有寡君。】○綿綿葛藟。在河之漘【音唇】。終遠兄弟。謂他人昆【叶古勻反】。謂他人昆。亦莫我聞【葉微勻反】。【○興也。夷上洒下曰漘。漘為言。唇也。昆。兄也。聞。相聞也。】

@@葛藟三章章六句

彼采葛【叶居謁反】兮。一日不見。如三月兮。【賦也。採葛。所以為絺綌。蓋淫奔者託以行也。故因以指其人。而言思念之深。未久而似久也。】○彼采蕭【葉疏鳩反】兮。一日不見。如三秋兮。【賦也。蕭。荻也。白葉莖粗。科生有香氣。祭則焫以報氣。故採之。曰三秋。則不止三月矣。】○彼采艾兮。一日不見。如三歲【本與艾葉】兮。【賦也。艾。蒿屬。乾之可灸。故采之。曰三歲。則不止三秋矣。】

@@采葛三章章三句

大車檻檻。毳【尺銳反】衣如菼【吐敢反】。豈不爾思。畏子不敢。【賦也。大車。大夫車。檻檻。車行聲也。毳衣。天子大夫之服。菼。蘆之始生也。毳衣之屬。衣繪而裳繡。五色皆備。其青者如菼。爾。淫奔者相命之詞也。子。大夫也。不敢。不敢奔也。○周衰大夫猶有能以刑政治其私邑者。故淫奔者畏而歌之如此。然其去二南之化則遠矣。此可以觀世變也。】○大車啍啍【音吞】。毳衣如璊【音門】。豈不爾思。畏子不奔。【賦也。啍啍。重遲之貌。璊。玉赤色。五色備則有赤。】○穀則異室。死則同穴【葉戶橘反】。謂予不信。有如皦【音皎】日。【賦也。穀。生。穴。壙。皦。白也。○民之欲相奔者。畏其大夫。自以終身不得如其志也。故曰。生不得相奔以同室。庶幾死得合葬以同穴而已。謂予不信。有如皦日。約誓之辭也。】

@@大車三章章四句

丘中有麻。彼留子嗟。彼留子嗟。將【音倉】其來施施【葉蛇】。【○賦也。麻。穀名。子可食。皮可績為布者。子磋。男子之字也。將。願也。施施。喜悅之意。○婦人望其所與私者而不來。故疑丘中有麻之處。複有與之私而留之者。今安得其施施然而來乎。】○丘中有麥。彼留子國。彼留子國。將其來食。【賦也。子國。亦男子字也。來食。就我而食也。】○丘中有李。彼留之子【葉獎里反】。彼留之子。貽我佩玖【葉舉里反】。【○賦也。之子。并指前二人也。貽我佩玖。冀其有以贈己也。】

@@丘中有麻三章章四句

@@@王國十篇二十八章百六十二句
